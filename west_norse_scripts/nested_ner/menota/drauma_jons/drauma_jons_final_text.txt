af drauma Joni. HEinrekr er maðr nefndr jarll at
tign ok sat j Saxlande maðr foruitr ok nokkut hardraaðr. 
Drauma maðr mikill sua at þat alfręgizst vm oll lond at saa myndi engi
draumr fyrir hann borinn at hann redi eigi sem efter gekk. af þesse sinni speki fekk
hann þaa framkuęmd at hann męgðizst viðr seaalfan keisarann i Saxlandi
ok fekk systur hans er Jngibiorgh het. voru þau ekki miok skaplík jarll
ok keisara syster þuiat hon var hinn mesti heilhugi. kristin vel ok hardla gudhredd
liktizst hon i þessu ollu keisaranum brodur sinum. keisarinn var ok kuęnntr. var hans fru
kyniuð vtan af flaanndr hardla vęn ok tiginborinn. Hafðe henni fylgt heiman
einn vngr maðr leiksueinn hennar er þionaðe henni i holl keisarans. Nu er at
vikia sogunni allt norðr j siotuni nokkuru sat einn forrikr bondi er asgautr
het vel at ser gorr vm alla luthi milldr ok gestrisinn raaðuanðr ok rettuiss
goðr vrlausna við þaa er hans þurftu enda skorti hann ekki till. þuiat
hans rik domr stoð a morgum fotum bęðe landz ok lagar. vt aa sioinn fyrir
hofuð bęnum laagu þrear eyiar er hann aatti huerr vt af annarre var þar i fenadr
hans eðr akrar. eðr ymisslegh orka til auinnings. Nu kemr þar tima
at aarferð hallazst i landinu gerizst veðratta kolld sua at korniz friofadizst
eigi saker þess at i slikum londum er þat almennings matr sem iordin
gefr. varð fliott hit mesta hallęri ok varan sua at riker menn hofðu
varla mat i munn. kom þetta tillfelli sua till asgautz bonda sem annara
manna. leysti hann þo margs manz vandreðe vm eina rið. þuiat hann hafdi buit
i diuparra lagi bęði korn ok annan kost. var ok sua komit lausa godzi
landz manna at þat var miok strokit vt till kaupmanna medan þeir
hofðu nokkut till at kaupa fyrir sik kostinn. Ok sua sem menn voru stadder
j sua miklum harðindum dreymer asgaut bonda draum einn er honum fannzst vm mikit.
hann seger engum manni drauminn. þuiat þat var rikra manna haattr j saxlande ok nu
miok alsiða vorðit at heinrekr jarll skylldi einn raaða drauma alla þa sem
nokkors voru verder. þui hugsar bondinn sua at gera at sękia hans fund. tekr sina
fylgd ok ferr j vegh. þuiat foruitni draumsins flutti hann. Berr þat sua til einn morgin
aarla sem hann hefer eigi haalfsott veginn. at hann riðr framm vm eitt litið þorp
þar var eitt hus i raaf reist ok smiðr at verki sinu. riðr bondinn rett fram með
þui nyia herbergi ok saker þess at hann var mikilhęfr maðr ok alfręgr i goðum lutum.
Lętr smiðrinn huilazst oxinu ok kastar þegar orðum aa hann með eignar nafni
sua segiandi. Huert skal riða bondi seger hann. Bondi suaraði. huerr spyrr at
Smiðrinn seger. Ek heit Jon. Bondi spyrr þaa enn. Huerr er Jon fyrir ser. Smiðrinn
suarar. litill bonda sun er her sitr i þorpinu. Bondi spyrr þa enn huersu
heiter fader þinn. Valltirr heiter hann seger smiðr. Er hann rikr maðr seger bondi
þat ferr fiarre seger smiðr. Uttan þu viler þat rikdom kalla at eiga morgh
born. Ek þikkizst þat sea seger bondi at þu maatt mikils fiar afla
aa huerium maanaðe með handaumkum þinum. ef þu hefer smiðat kapellu þessa.
Jon suaraðe. þetta er skemma litill at fader minn hafi fyrir suefnhus. enn menntan
min er miok litil. fęrr ek þui smaatt at gert. enn þo nu bondi satt at
segia at þui helldr vpp i nokkoru laghe er ek spari mik eigi sem verdugt
er. Enn þoat ek se maðr vrikr er kunnig heferska þin. ok þui mantu vilia segia
mer nokkut af huert þu ętlar gerazst. þuiat þu ert eigi giarn til naudsynia laust
at rekazst vm land. Bondi suarar. þat er mitt erendi sem miok er titt i
landi þessu ok odrum naalegium rikium at sękia fund heinreks jarls. Jon suarade.
Set er þa erendit. þik man dreymt hafa nokkut merrkiligt. eðr man
þat loghtekit at engi maðr j saxlandi kunni drauma raaða vtan heinrekr jarll.
Heyr her a sagði bondi. er þat till at þu þikkizst i nokkorum vęndum
hea þuilikum spekingi sem jarll er. Jon svarar. Eigi eru þat min orð at ek þikkizst
iafnvitr heinreki jarli. enda mundi sua fara þoat ek faatękr maðr
þyda nokkorn draum engu verr enn hann þa myndi engi trua. fyrir manna mun.
þvi hans fregð flytzst vm oll riki. enn ek liggr aa litlum kodda i husi
fodur mins. vaanligt er sagði bondi at sua fare sem þu sagder. enn eitt
veitt ek þo hellzst till at þu kynnizst milli manna ef þu hefr vpp at
segia mer huat mik hefer dreymt. ok siðan þyðingina þar með. smiðr
suarar þa. Meinfanga þikkizst þu nu leita bondi. synizst mer ok vndarligt
ef þu etlar mann vittrarra enn jarlinn i þessarre list. þuiat þat hefer eigi af hinn flutz
at hann raaðe vsagða drauma. enn þo man ek sua diarfr at profa till helldr
en uið skilim sua buit. Bondi jaattar þui. smiðr seger þa. þik dreymdi at
þu þottizst ganga vt af sęngh þinni ok standa fyrir karlldyrum a þinum hofuð
bę. enn þer er kunnigt at þar vndan liggia þriar eyiar er þu aatt. Syndizst þer
sem i landnorðr aa yzstu eyiunni gysi vpp logi mikill. ok saker veðrs er a stoð lagdi
logann till þeirar eyiarinnar er j miðiu var ok sem hann kom þar spruttu vpp
tveir elldar j þeiri eynni i landnorðr ok vtnorðr. felldu logarner sik saman ok geingu
jnn at hinni þriðiu eyiunni. enn er þar kom. lupu vpp i henni þrir elldar af vtnorðri
fullu norðri ok landueðri ok geystizst siðan aller samt vpp a meginland
með sua horðum flug ok elldingum i allar ętter at þu hugder allt rikit mundu
brenna. vart þu þui akaflega ręddr at þesse vaaðe styrði fyrst a þinn
bęigarð enn dreifðizst siðan sem ek sagde aðr. ok sua viðt sem þesse ognarlege
elldr rann yfer brenndi hann eigi eitt hit minnzsta. Nu er þer kunnigt ef draumr
þinn er nokkut sua fallinn. Bondi sagdi at alldre bar ord milli ok
ertþu afburðar maðr með vndarlegri vitzsku eðr huersu ręðr þu drauminn
nu. Smiðr suaraðe. þyding þessa draums er mikil. enn eigi lǫng. j þessum
sex stoðum ok i sier hueria ętt sem elldrinn kom vpp leynazst jarðfolgin
fe er hermenn hafa grafit niðr efter fornum sið sem titt var aaðr menn heyia
harðar orrostur at bera fe a land en griot a skip. Nu er liost bondi at
þetta fe allt er þin eign. ok þui lagðe logann fyrst at þinum bę enn siðan
vt i rikit beggia vegna at þu mannt finna ok vpp grafa ok till þin heim
flytia ok sidan dreifa sem þu ert vanr till tueggia handa sua at margr
man fullsęll verða af þinni eign. enda er nu þydingin veitt iafnsonn
sem aaðr var draumrinn. Bondi suarar. þu seger mikla luthi sua at ek veit
varla huat ek skal vpp taka. þat man þikkia vuęnt minnar handar
ef ek gef sua mikinn trunad ordum þinum vkunnigs mannz at ek seti
aftr mina ferð ok munu menn lęgia at mer ef ek treysti sua miok þer
enn finn ek eigi heinrek jarll efter allra manna sið einkannlega ef þat
profazst fiuk eitt er þu seger mer. Smiðr suaraðe. Ekki er vm þat at
tala bondi at þu muner aftr snua þott mer vęri þat hugfelldra. þuiat
þangat velltr sem vera vill. enn þo man sua fara at vuilia þinum at þu
mant gera mer meinn viðr heinrek jarll með ordum þinum. þu mant geta tals
okkars ok likazst at þa se greint vm þat at jarll man gera mer vnaad. ok
með þui erennde mant þu gerazst sendibode hans. hefer þu þa litlu betr en ek.
seger smiðr. Bonde seger at eigi se vuęnt at sua fare. man þa ok myklu betr seger
hann at þuilikr maðr sem þu ert felizst eigi leingr fyrir mǫnnum. skilia þeir efter þat. Geingr
þetta efni alla leid sem Jon gat. at aasgautr bondi fram kemr. ok segher
jarli draum sinn. enn hann reð sua at huergi greindi aa vidr Jon. Asgautr ryfr
þa trunadinn. seger jarlinum alla sogu þeira Jons. fyllizst þadan hugr jarlsins
mikilli vndran ok byðr asgauti at j aftr reid sinni skal hann finna Jon
ok bioða honum með allre virkt ok sęmd a jarlsins garð seg sua at hans litilli ætt
skal þat verda till mikillar vppreistar. þetta erendi berr asgautr. enn Jon suarar
till sem þeir finazst. Nu er sua komit bondi seger hann sem ek gat at þin orð mundi
mer meina þuiat eigi man ętt min eflingh leiða af heinreke jarle. helldr man
ek męta þeim þunga þo at ek fare at fader ok moder myndi eigi ord efter senda.
Enn þo at ek vita þetta fyrir. man ek fara eigi þui siðr þuiat þat er forsea þess er ollu
reðr. Er nu fyrst at seghia af ferdum asgautar bonda at bratt sem hann kemr
heim. ferr hann till eyianna með huskorlum sinum ok finnr fe j sua morgum stodum ok sua mikit
er saman kom at þat nenti engi maðr a vaag at fęra. vard þetta eigi hans eins
gleði helldr allz rikissins vmhuerfiss sem draumrinn spaade. er þat sua vti.
ok nu skal vikia till Jons. hann seger valltara feðr sinum ok ollu hyske huat talat
er. seger sua at vfert er at sitia ordsendingh jarls. ok þui gerer hann sik raaðinn
at riða. vard þar skiotligr gratr j þui husi. þuiat allt þat folk þottizst naaliga
tapat hafa sinu lifi ef honum wyrði nokkot till meins. Riðr Jon ok
fram kemr ok er tekinn af jarle medr mestri bliðu sem heimolegr vin ok trunadar
mann. Hefer jarl nu þann haatt með heimlegum metnade at huern tima sem
drauma menn koma. þa ferr hann i einmęli viðr Jon ok lętr hann segia ser huat þenna
ok þann hefer dreymt. var her saa manna munir at Jon let jarlin hafi sik
sua vnder hendi ser. Aukadizst heinreke sua fręgd enn af nyiu yfer oll lond at
nu berr þat yfer hans fyrre spekt at hann segde alla drauma vsagða. Geisade
hans tign af þessarre nyiungh sua haatt. at jafnuel kom hon framm till sealfs
keisarans fluttizst þat ok her medr at einn ungr madr var komin till hirdar jarlls
ok sogdu sumer at vęre foruitri þoat hann fęre laagt. saa þar i vitrer
mennhuersu þesse ęfuentyr hafðe saman borit þuiat Jon profadizst 
framarrligha maðr heferskr ok litillatr miukr ok hallr till hins bettra huar sem hann var við
staddr maal manna. herbergi hafde hann ser einn til suefns ok þeira sinna gerda sem
honum likade. þuiat huat er hann tok sinni hende var forkunnligt yfer aðra menn.
var hann af þessu ollu saman sua vinsęll at engi maðr talade honum lyti en marger
vel. Nu lidr sua hedan at heinreke jarli likar eigi at luta Joni sua oft helldr
vill hann fa þessa speki sem með eigu ok byðr honum at kenna ser fyrr sagða list
fyrir sua mikit fe ok sęmder sem sealfr vill hann. Enn sua oft sem hann leitar efter. blitt
eðr stritt. suarar Jon sama till at. hann fęrr eigi kent honum. þuiat hann segizst með
giof þegit hafa laan enn eigi med list. þar kemr at jarll reidiz daudlega.
þuiat hann truir sua at Jon fyrir muni honum listarinnar. ferr nu till raads með honum
sa er alldrei var dyggr at nu skal hann at komazst listinni huat er kostar. þui
kueðr hann þat vpp einn morgin sem hann vaknar j sęngh sinni at hann bydr fruinni
er fyrr nefndum ver at hon skal taka þat sax sem þar hekk vppi ok ganga laaglega
j suefnhus Jons ok drepa hann sofanda. kryfia hann siðan ok taka or
honum heartat ok matgera honum þat sama með spað ok spiz j daghuerd vm daginn
enn lykia herbergit siðan sua at þar megi engin koma vtan hon einn. þuiat sua skal flytiazst
at Jon skal hafa sott fengit ok andaz or henni enn sidan grafazst. Enn þetta
boð allt samt angrar sua saart fruinnar hiarta sem hon vęre lagin j lagin i gegnum.
Enn með þui at viðr liggr hennar liftion af illzsku jarlsins þa dregr hon sik
vt or husinu. ok framm j þa skemu er Jon liggr j. hann lętr sem hann sofi enn hon
stendr a golfinu ok grętr miok saart þar till er hann vikr orðum at henni
ok talar sua. fru min sagði hann. grat eigi ger helldr þat er þer bodit. Ek skal huergi
flyia. vit ok at sa hefer meiri abyrgd er bydr glępinn enn sa er naudigur gerer.
hon suarar ok suer viðr guð at eigi skal hon spilla hans bloði þott þar liggi við
hennar lif. þuiat með vitzsku þinni sagdi hon er þer sealfualld at vid beitum sua
jarlinn brogdum at þu hafer lif. enn hann þikkizst hafa sinn vilia. Jon ṣụarạṛ ḥuat
er annat siðan þu ert þa raaðin i. Ek veit þann stad er vist er at hondla
einn storan rakka. tak hann ok fęr ṃer.̣ sem þat er gert drepr hann rakkann tekr
heartat or honum ok bydr henni þat at matgera jarlinum. Sua gerir hon streinger
aptr sidan skemmuna ok ọṛḍ f̣ḷẹỵṭer j staðinn at Jon hafi sott ṭẹḳit kemr
nu þar maali at hearta rettrinn er ṣẹṭṭṛ fyrir jarli vm daginn ok hann ẹṭṛ.̣ Enn
ę j millim sem hann tekr af rettunum serr hann niðr i gaupner ser. sem profande
huerr vitzska lypi at honum till draumspekinnar. Enn þat forsuaat
hann lykr hundz hearta ok er at engu visarre en aaðr. Er þessu nęst vikianda till
Jons at hann gerir eitt manlikan með vax sua forkunnligum hagleik ok likt seaalfum
ser at þar maatti hann sealfr kennazst. Segizst nu fliott hans andlatt efter fa daga.
gengr fruin nęst hans nauðsynium ok sueipar likit aaðr menn koma till at gera likferðina.
Enn Jon hefer þa vist i trunaði hennar sem leyner alla menn. Vrðu þesse tidenndi
morgum till hrygdar er Jon truðizst till grafar borinn. ok niðr settr. sua at margr var
gratandi af þeire þionostu. Nu er þar till frasagnar at taka at keisarinn i saxlandi
dreymde draum einn er honum synizst merkilegr. enn vill þo eingum segia. þuiat heinrekr
maagr hans var nu sua gręddr þesse fręgd at hann segðe drauma alla. en reði sidan.
ok þui metr keisarinn eigi þann muninn at bioða jarlinum aa sinn fund helldr
riðr hann sealfr með sitt hof folk ok framm kemr a jarlsins garð. Vard fruin syster hans heartalega
fegin hans kuamu. Enn jarl syner sik glaðan ok hylr með ser hrędda samuitzsku.
þuiat hann þikkizst vist uita at keisarinn hefer a einn huern haatt mikit erendi sidan
sealfr hann reid for þat her fram sem skripat er at engin lutr suikr braadarra
manninn en ill maalefni. Sem þeir tala sin j milli maagarner seger keisarinn sik hafa
dreymt þat er honum synizst merkilegt. ok þui vilium ver magr seger hann at þu teaer
oss vitzsku þina er nu ferr land af landi ok seger oss drauminn. en þyder siðan sem
efter gengr. jarll ser nu at hann hefer sealfr egnt þa snoru fyrir sinum fotum at vvist
er huersu at hann forðazst. Verðr nu hliodr ok fyrir dearfaz allr. seger þat laan skammętt
verit hafa ok nu með ollu sik fyrir laatit. Keisarinn ser með sinni vitzsku at jarll
vard illa viðr. ok þui tekr hann med ser stoðugt raad hann er bitinn af illri naatturu.
hann talar þa. Oss var flutt at her veri einn vngr maðr Jon at nafni foruitr
ok vinsęll. huar er hann nu. jarl seger at hann er dauðr ok grafinn. Enn er þeira
reður fara framm. ser keisarinn at fruin syster hans. hylr sinn harm ok grętr þoo
saart. þaa endar hann fyrst at sinni þetta maal en tekr siðan systur sina
með einmęli biodande henni vpp aa sina kięrlega tru at hon laati vppi
sanindi fyrir honum. þuiat ver þikkiumz sea seger hann at þit jarlinn bondi þinn erut
vlikrar samuizsku i þessu maali ok þui berum ver traust aa at þu matt
oss sanarra segia enn jarlinn. Fruin með sinum godleik var sett millum
þeira boða sem eigi voru laager. hon sa fyrir huersu hennar bondi var hardlega
skemdr i sinum glęp. Saa hon ok huersu hon var skylldugh satt at boða
ok frealsa saklausan. her kemr maali at hon leysizst þui af sem minzstu
maatti vid koma. seger Jon lifa ok vera i sinu valldi. keisarinn krefer þa
ok ekki framarr af henni vtan byðr j stad at Jon leiðizst a hans fund. Sem þat
er gert. talar keisarinn helldr stutt i fyrstu ok seger. Hui ferr þu sua með þer lifanðe
maðr grefr þik sealfr j leynd enda truizst daudr ok grafinn af odrum. segh
oss þat ver bioðum þer ok ger engan manna mun at sagði hann. Jon suarar þersum
keisarans orðum miok goðmannlega sem hans nattura var till. herra minn seger
hann. Ef ek skal greina þat litla æfuenntyr. biðr ek at þer gefit mer valld yfer
eins mannz lifi. keisarinn suaraðe. þu ert skylldbundinn upp a þinn haals at segia
satt þo at ver kaupim þat ekki vaarre rikiss stiorn. Jon hefr þa frasoghn.
þott eigi se fogr. ok verðr þa mikill munr þeira hiona. sem vt gekk frasognin.
keisarinn varð sua reiðr viðr frasogn þessa. at saker męgða viðr heinrek þottiz hann
sealfr skemdr i puilikum glęp ok fordęðuskap sua at likt maatti synazst
aðr nokkot sefaðizst till at loghi brennande munde jarli heim bioða
Ok efter litinn þagnar tima talar keisarinn. Segh nu draum þann er fyrir oss bar
er oss virdizst merkilegr. þuiat profat er huerr vitzska með þer er. ok huert hegoma
fals með heinreke jarlle. Jon suarar. Dyrt er drottins ord. yðr dreymdi
sem þer vęrit heima i ydarre hofut borg. at þer gengit vpp i einn turn ok litið
niðr yfer staðinn at vatna gangr geystizst sua mikill i huert plaaz at stadarins
folki var huergi friðaðr með þurrum fęti. helldr var allr lyðr a vaðli. Enn
þo for þat vndarrlega. þat sama var þeim ymisslegt. Sumum tok eigi meirr en
i okla. Sumum till kness. Sumum i miadmer. Odrum i belltis stad. Odrum i axler
odrum allt til munnz sua at vatnit fell vt ok jnn. Er nu draumr vti herra seger
hann. keisarinn suarar. frabęra vitzsku hefer gud þer gefit þuiat huergi vikr af rettu
en seg nu lioslega. huerir þeir voru er hęstan hofdu vaðilinn. Þat var drottningh
yðr seger Jon ok sa flęmski maðr er henni fylgdi heiman. sidan marger adrer
af hollinni ydart raad. Satt er þetta segher keisarinn en skyr nu drauminn
Ef ek skal raaða drauminn þenna seger Jon. villdi ek gerna fa valld tueggia
manna lifs. þuiat sua ętti ek at launa guðe giof sina at verða engum manni til
meins. Keisarinn seger at vel verdr liost huerr maðr hann er. enn þo mant þu drauminn
raada verða með ollu kauplaust. Jon suarar. þui er verr at draumr
þesse hefer sua vfagra þyðingh at mer pikker fyrer vpp at kueða. enn með þui at
guð hatar vhefur allar. man yðr af þui synt hafa verit at eigi skyli
sua leingr framm fara. Eigi er bettra vm at tala þat er fru yðarre heyrer
till at hon suikzt fra yðr ok hefer vm langan tima með þeim flęmska manni
sinum kumpan. Er ok eigi fegra en marger af ydro stormenni eru samuitandi
þessa lytiss sumer meirr enn sumer minnr. Sumer af grun með likendum huersu þau fara
tok þui vatnit ymis liga at samuitand ok samþykt þersarar vhęfu er með
sua morgum stettum. enn þeim tok diupazst sem hofuðs menn eru vorðner sua liotrar
vdygðar þuiat i huern tima sem þer erut brott samrekkia þau með ollu. er nu
þydingin vti þo at eigi se gledilegh. keisarinn verdr beðe riodr ok reiðr vid ręiðu
þessa. temprar sik þa vel þuiat hann var guðręddr maðr. Jon fellr þa framm
með taarum fyrir hann ok męler sua. herra minn sagði hann. hafit vaars herra þolinmędi
fyrir augum yðr ok likizst honum i þui at hefna ydarr eigi þott þer megit helldr
liknit at hans demi ok leait þeim lif till vmbotar er dauda eru verðer. þuiat sua
megu þer mest vinna at yfer skapraun seti þer miskunn ok þolinmeði. keisarinn þagnar
viðr tolu Jons ok mykizst sua fyrer guðs vitian at hann taarfellir ok
talar siðan. Þott ek vęre grimmr i mer þa mętti ek sea Jon huerr þu ert við
þann er þinu bloði efter leitaðe. ok þui er þat liott fyrir gudi ok mǫnnum. ef ek
skal verr gera enn þu sua myklu sem mer er vandarra fyrir þat mikla laan er minn
drottinn veiter mer. ok þui skallt þu þiggia þina ben baadum okkr till saalubotar.
þar með gerstþu formadr at fremia þa likn i huarum stað sem
ver vilium skipa. Var nu dagr miok lokinn. Stendr þa keisarinn vpp or þui litla
herbergi ok hefer Jon i ferð medr ser. syndizst her nu vndarligr lutr sem hann
se af dauða reistr. keisarinn er hliodr ok harmande með ser sealfum. ok sem nęsta
natt liðr af. byðr hann at jarlinn se gripinn ok leiddr fyrir hann. Syner þa
keisarinn honum vnderstoðu sins maalefnis. bioðande honum a sitt haalsbein
at segia allan veg þeira Jons huersu faritt hefer. Er nu sua dreingt at jarlinum
at hann seger opinberlega þo at liott vęre. Sem þat er endat. biðr
Jon þa enn fyrir honum at hann fai lif ok limar. keisarinn seger at þat skal þiggiazst
fyrir hans bęn. jaattar at þat man satt at Jon eigi mest valld a lifi jarlsins.
ok þui skal bua honum eitt skip skiotlega brutt or saxlandi at hann komi
þar sidan alldrei fęti. sem þat er gert skipar keisarinn Joni at sękia till sinnar
hofuðborgar ok taka meðr skilrikum vaattum þa illifiss menn sem
fyrr var af sagt ok fa þeim skip or lande heim till sinnar attjarðar
En keisarinn segizst munu biða i sama stad þuiat hann vill eigi fyrr koma
i sina borg enn hon hreinsazst aadr af sua miklu grandi. vill hann ser þat
spara at skripta þeim efter atvikum ok maalavexti er sameignazst
hafa greindri illzsku. Skipar hann þa Joni menn af sinni fylgd till vęttis sem
honum sealfum hofðu alldrei brugdiz i trunadi. ferr Jon ok framm kemr. stiller
sua kloklega sinn vegh at aa naattar þeli kemr hann j stadinn. gengr vpp i þat
lopthus sem drottninngin var von j at sofa efter tillsogn keisarans manna þyðizst sua
vadillinn sem Jon hafði sagt at þar laagu þau vansignoðu bęði samt
tekin ok halldin ok a skip rekin efter forsogn keisarans. Sua foru þau ok komu
alldrei aftr. Efter þat lętr Jon blaasa keisara luðri ok boðar ollum borgar lyð
a eitt mot. Þar stendr hann vpp ok talar sniallt bęði ok satt erendi til
þeira huersu skemder þeir voru i liotri vdygð við keisarann seger þeim þo verst sama
er mestan heiðr hallda af sealfum honum ok hann treysti bezst. kuedr siðan
a mann ok mann huat hann hefer eignazst meira ok minna af þeim vantrúnaði.
seger þeim enga lifs von aðra nema þeir ausi sitt hofuð dupta
ok gangi berfętter vt af staðnum mot keisaranum sem hann kemr nęrre. Ok saker
þess at menn skilðu sina sekt visa meðr þessum manni Joni bęðe vitro ok
fraberan godvilia taka allir fegner hans raad. a Jon þar ekki leingr duol
vikr aftr till keisarans ok seger honum sin erendisslok. Lypter keisarinn þa sinni ferð.
Enn er hann naalgazst stadinn. fara borgar menn alla leid með sinu maali
sem Jon hafði till laghit. Falla framm berfetter haarkledder ok askaðer honum til
fota jatandi sinn glęp enn beida miskunnar ok hana fengu þeir. þuiat gott
hiarta var fyrir siðan sua var leitad. var nu þui likt sem haatið risi
vpp efter dimma naatt þuiat sakader voru leyster ok till þess frelsis aftr leidder
sem þeir hofdu tapat fyrir sina synd ok ovitzsku. fekk Jon sua mikla semd
af þessum maalum ollum samt sem nu hafa sogð verit sem eigi er auðuellt
at greina. Gaf keisarinn honum jarlldom ok riki efter heinrek þar með
systur sina var þat nu mellt at hon vęre betr gipt. A einn tima sem
þeir sitia baader samt keisarinn ok jarlin. spyrr keisari heimolegha huaðan
af at hann hefdi þegit sua mikla giof frabęrrar vitzsku yfer aðra menn
Jarlinn sagðe at þess haattar lutr hefdi legit j moður ętt hans. at jafnan
hefdi nokkorr verit forsynn. þott ek hafi þar meira af þegit
sagði hann enn ek veit nokkorn hafa haft minna ętt manna. ok þui ok
sem ek sagðe fyrrum maa ek engum kenna. Varla fekk jarlinn orlof
heim till sins rikiss sua var keisara kięrt till hans. enn þo fekzst þat. siðan
bruðlaups timi þeira keisarara systur var vm geingin er gerðizst með