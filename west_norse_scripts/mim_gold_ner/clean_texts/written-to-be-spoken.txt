23.1.2006
Falinn ( Caché )
Á frönsku kvikmyndahátíðinni í Háskólabíói er sýnd myndin Caché , eða Falinn , með Juliette Binoche og Daniel Auteuil í aðalhlutverkum .
Myndin hefur farið sigurför um heiminn og var tilnefnd til Gullpálmans á Cannes síðastliðið vor .
Hún laut í lægra haldi fyrir belgísku myndinni Barnið , mynd sem ég fjallaði um fyrir jól og var ekki sérlega hrifin af .
Caché fékk hins vegar gagnrýnendaverðlaun á Cannes , einnig verðlaun fyrir bestu leikstjórn og sérstök verðlaun dómnefndar .
Hún hlaut auk þess Evrópsku kvikmyndaverðlaunin .
Myndin segir frá hjónunum Georges og Anne , sem lifa þægilegu lífi meðal menntaðrar millistéttar Parísar .
Eru í bókmenntaelítunni , hann stjórnar sjónvarpþætti með djúpum bókmenntaumræðum en hún vinnur hjá útgáfu .
Lífið fer smám saman úr skorðum þegar þeim fara að berast nafnlausar sendingar , spólur sem sýna þau fyrir framan heimili þeirra ásamt ógnvænlegum teikningum .
Smám saman verða upptökurnar persónulegri og ljóst er að sendandinn hefur þekkt Georges lengi .
Leikstjóri myndarinnar Michael Haneke hefur gert fjölda áhugaverðra mynda svo sem Code inconnu , La Pianiste og Funny Games .
Hann hefur einstakt lag á að hræra upp í áhorfendum og koma þeim óþægilega á óvart .
Það vita þeir sem hafa séð fyrri myndir hans .
Falinn er hreint ekki undantekning frá reglunni og segja má að hún komi enn meira við kvikuna en hinar .
Tvö blóði drifin atriði í myndinni eru ekki fyrir viðkvæma en svo er líka ýmislegt annað sem sest á sálina á manni og myndin vekur sannarlega fleiri spurningar en hún svarar .
Það er svo margt sem gaman er að spá í þegar maður horfir á Caché og hún er ein af þeim myndum sem væri gaman að skoða nánar við tækifæri .
Myndin er tekin í miklum raunsæisstíl , það er engin kvikmyndatónlist , birtan oftast náttúruleg , förðun í algjöru lágmarki , og stjarnan Juliette Binoche ógreidd .
Hún er ekki með stíliseraðan úfinn hænurass a la Meg Ryan , nei hún er ógreidd eins og þegar maður hefur unnið mikið og ekki haft tíma til að renna greiðu gegnum hárið .
Og úfin eins og maður þegar maður hefur heldur ekki haft tíma til að fara í klippingu .
Hún verður líka mjög eðlilega reið og pirruð og sama má segja um Daniel Auteuil í hlutverki eiginmannsins .
Þau leika bæði afburða vel og sama má segja um aðra í myndinni .
Ein af mörgum skemmtilegum tilraunum sem Haneke gerir í töku er í byrjun myndarinnar .
Strax þá gerir hann áhorfendum grein fyrir að hann ætlar sér að rugla þá í ríminu , láta þá velkjast í vafa um það annað slagið hvort þeir eru að horfa á upptöku úr falinni myndavél eða á myndina sjálfa .
Haneke lætur líða 10-15 mínútur áður en áhorfandinn fær að sjá framan í aðalleikkonu myndarinnar .
Juliette Binoche er þó í mynd næstum allan þann tíma , en maður sér bara aftan á hana eða sér hana frá hlið .
Áhorfandinn fær þó ógreinilega mynd af andliti hennar tvisvar á þessum tíma þegar hún gengur hratt fram hjá linsunni .
Allt þetta lætur mann fá á tilfinninguna að maður sé óvelkominn áhorfandi , að maður sé að njósna .
Eins og þegar maður horfir á mynd úr falinni myndavél eða öryggismyndavél sem hefur verið notuð til að vakta svæði .
Óþægindin verða tvenns konar í myndinni , tilfinningin að maður sé látinn horfa á það sem maður vill ekki sjá annars vegar og hins vegar samúð með fólki sem fylgst er með af ókunnugu auga .
Svo veit maður heldur aldrei hverju maður á að trúa .
Það er oft heilmikið að gerast utan myndrammans , samtöl sem maður á að heyra og fólk að brasa .
Á einum stað yfirgnæfa hins vegar fréttir í sjónvarpinu næstum texta .
Haneke fjallar líka um óttann sem nútímamaðurinn býr við , ótta við að stóri bróðir fylgist með hverju fótspori .
En það eru margir fletir á myndinni .
Ekki einungis sá augljósi að hún sé um hvernig gerð sé innrás í einkalíf fólks og að hún sé um að maður komist aldrei undan eigin samvisku .
Þó maður reyni að fela sektarkendina og afneita henni kemst maður aldrei frá henni .
Að hvernig sem maður byrgi inni og reyni að gleyma láti samviskan mann aldrei í friði .
Nei , það er annar flötur á myndinni sem ég hef velt mikið fyrir mér þessa daga sem liðnir eru frá því að ég sá hana .
Og nú ætla ég að vara þá við sem eiga eftir að sjá myndina .
Það sem ég ætla að tala um hér á eftir gæti nefnilega spillt fyrir upplifuninni .
Svo þeir sem ætla sér að sjá Caché í Háskólabíói ættu kannski að þagga niður í mér núna , skrúfa niður í hljóðinu í nokkrar mínútur og kíkja frekar á textann seinna á heimasíðunni , kvika.net .
Alla ævi hefur menntamaðurinn Georges reynt að gleyma því að þegar hann var sex ára hafði hann varanleg áhrif á framtíð ungs drengs , Majid , sonar vinnufólks foreldra hans , vinnufólks frá Alsír .
Afdrifaríkan dag , 17. október árið 1961 , fara foreldrar Majid til Parísar til að taka þátt í miklum mótmælum gegn nýlenduherrunum Frökkum .
Þetta er svartur dagur í sögu Frakklands því fjölda mótmælenda var hreinlega slátrað í París .
Í myndinni kemur fram að foreldrar Majid komu aldrei aftur og foreldrar Georges ákveða að ættleiða drenginn .
Georges er sex ára og vill alls ekki að foreldrarnir taki Majid að sér svo hann kemur í veg fyrir það með því að ljúga sökum upp á Majid .
Alla ævi hefur Georges lifað með þessum skugga fortíðarinnar , en talið sér trú um að hann geti ekkert gert að því að Majid hafi lent á munaðarleysingjaheimili , að hann beri ekki ábyrgð á því að Majid hafi verið sviftur möguleikanum á að búa við gott atlæti og fá góða menntun .
Hann hafi jú bara verið sex ára .
Georges lifir í afneitun , hrokafullur en innst inni nagar hann ef til vill samviskubit .
Í lok myndarinnar er mjög táknræn sena þar sem Georges reynir að útiloka allt , fer í rúmið um miðjan dag , dregur þykk gluggatjöldin fyrir og hniprar sig saman undir sæng .
Ef vel er að gáð er hægt að setja þetta í víðara samhengi .
Þá er Georges Frakkland og Majid innflytjendur .
Frakkland lokar augunum fyrir fortíðinni og meðferð þeirra á íbúum nýlendu eins og Alsír .
Er í afneitun .
En það hlýtur að sjóða upp úr , reiðin kraumar undir og nýjasta dæmið eru kynþáttaóeirðirnar í sumum hverfum Parísar fyrir nokkrum mánuðum .
Það þýðir ekki að loka augunum og reyna að gleyma eða útiloka , fortíðin leitar mann uppi , bæði einstaklinga og þjóðir .
Sektarkenndin verður heldur ekki bæld endalaust .
Þetta er meðal annars það sem hægt er að lesa út úr mynd Michael Haneke Falinn .
Georges er líka persóna sem hefur mörg einkenni sem Frakkland hefur verið þekkt fyrir í samfélagi þjóðanna .
Hrokinn , gamla menntaða þjóðin sem þykist yfir aðra hafin .
Köld , virðuleg og heldur í hefðirnar .
Ég gæti eytt löngu máli í fleiri svona vangaveltur en læt hér staðar numið .
Falinn er allavega án nokkurs efa mynd um samvisku .
Samvisku einstaklings og samvisku þjóða .
Spurt er á ég að gæta bróður míns ?
Alla myndina heldur maður að í lokin verði því svarað hver gerði myndböndin sem hjónin fá send .
En svo er ekki .
Michael Haneke skilur mann eftir í lausu lofti , pirraðan í fyrstu en síðan leitar myndin á mann næstu daga og í stað pirrings koma heilabrot .
Ég er ennþá að melta myndina og á trúlega eftir að horfa á hana aftur einn góðan veðurdag .
Pistill í Víðsjá 23. janúar 2006
14.8.2005
Bíótónar - gulur
Bíótónar - 4. júní 2005 - Gulur
Heilir og sælir hlustendur góðir !
Fyrst voru kvikmyndir ekki í lit .
Samt skiptu litir máli .
Það var hreint ekki sama hvernig búningar , leikmynd og umhverfið allt var á litinn .
Þeir sem unnu við kvikmyndir í árdaga urðu sérfræðingar í að þekkja hvernig daufir jafnt sem skærir litir komu út í grátónaskalanum , vissu til dæmis upp á hár hvernig hárauður kjóll kæmi út í svart / hvítri mynd .
Svo litir hafa alltaf skipt máli í kvikmyndum .
En þeir skipta jafnvel enn meira máli nú til dags .
Sumir kvikmyndaleikstjórar nota liti mjög meðvitað .
Meðal þeirra eru Kieslowski heitinn , Ingmar Bergman , Sally Potter og mexíkóski leikstjórinn Alfonso Cuarón .
Aðrir nota liti markvisst án þess að gera sér grein fyrir því .
Oft er það þannig að leikstjórar fullyrða að þeir noti ekki tákn .
En hefðir fyrir merkingu ýmis konar tákna og lita fléttast inn í allt okkar umhverfi og menningu og oft á tíðum tökum við alls ekki eftir því af því að það er eitthvað svo sjálfsagt .
Þannig er það með suma leikstjóra líka ...
þeir segjast ekki nota tákn vegna þess að þeir gera það ómeðvitað .
Það er stundum sagt að litir séu lykillinn að sál fólks vegna þess hve vel þeir nái til undirmeðvitundarinnar .
Hver einasti litur í litaskalanum setur fram þögla yfirlýsingu til áhorfandans .
Hvernig áhorfandinn nemur litinn er svo undir ýmsu komið , til dæmis hvernig augu hans meðtaka liti , og hvaða áhrif umhverfi , samfélag og menning hafa haft á viðkomandi .
Lita-sálarfræði er ónákvæm og frekar óljós vísindagrein sem átti lengi framan af erfitt uppdráttar sem alvarleg vísindagrein .
Hins vegar hefur hún jafnframt verið ein sú allra vinsælasta .
Litir tengjast tilfinningum og hafa áhrif á undirmeðvitundina .
Flestir hafa heyrt um helstu áhrif lita á tilfinningar okkar , til dæmis að litir sem flokkaðir eru sem hlýjir eða heitir litir eins og appelsínugulur og rauður gefa frá sér strauma sem eru spennandi og líflegir .
Gulur , rauður , grænn , og blár verða til umfjöllunnar í þessari röð Bíótóna og ég byrja á gula litnum .
Í þættinum ætla ég að leika lög sem öll tengjast gula litnum , hvort sem það er gegnum litaskalann í myndinni , titla kvikmyndanna eða söngvanna .
Fyrst er það tónlist úr kvikmynd sem er ef til vill sú sem er allra þekktust sem gul kvikmynd .
Tvöfalt líf Veroníku eftir Krysztof Kieslowski .
Pólski leikstjórinn Krysztof Kieslowski fæddist í Varsjá 27. júní 1941 , en lést fyrir aldur fram þann 13. mars 1996 eftir hjartaaðgerð .
Eftir Kieslowski liggja margar perlur kvikmyndasögunnar , bæði heimildamyndir og leiknar kvikmyndir .
Þær myndir Kieslowski sem flestir þekkja eru án efa þríleikurinn , « Þrír litir : Blár , Hvítur , og Rauður og eflaust muna líka margir « Tvöfalt líf Veróníku » .
Þó Kieslowski hafi gert margar frábærar myndir og Boðorðin tíu áður hen hann gerði Tvöfalt líf Veróníku árið 1991 , var það sú mynd sem vakti athygli umheimsins á honum .
Myndin skoðar mannlegt eðli á nærfærinn hátt og til að fullkomna listaverkið er einstakur leikur Irène Jacob , frábær tónlist Preisners og falleg myndataka Slawomir Idziak .
Sagan segir frá tveimur stúlkum sem eru tvífarar , önnur býr í Póllandi en hin í Frakklandi .
Á óútskýranlegan hátt skynja þær tengsl sem þær eiga erfitt með að skilja .
Kieslowski sagði um « Tvöfalt líf Veróníku » að hún væri viðkvæm mynd um viðkvæmt fólk .
Yfir myndinni allri liggur gul slikja , filterar eru notaðir og líka guli liturinn og yfir í brúnan í ýmsum smáatriðum í leikmynd og búningum .
Gulur litur getur staðið fyrir margt .
Það fer mikið eftir í hvaða tón hann er og auðvitað skiptir samhengið máli líka .
Allir litir hafa bæði jákvæða og neikvæða merkingu .
Jákvæð merking þess gula tengist til dæmis sól , hamingju , von , bjartsýni , hugmyndaflugi og hlýju .
Og það er jákvætt Þegar tónn gula litarins er örlítið út í rautt eða brúnt sem er litur jarðarinnar .
Hins vegar getur guli liturinn einnig staðið fyrir hættu , svik , veikindi , afbrýðisemi , tvöfeldni , óheiðarleika og heigulshátt .
Enginn litur er betur fallin til að ná athygli fólks enda er hann til dæmis notaður þegar vara á fólk við hættu .
Í umferðinni eða í tengslum við eiturefni .
Augun eiga erfitt með að þola stóran skammt af skærgulum lit .
Gul rós er tákn um vináttu , meðan rauðar rósir tákna ást .
Guli liturinn er líka andlegur .
Hann er litur goða eða í mörgum trúarbrögðum og í Asíu er hann heilagur .
Í Veróniku er guli liturinn í flestum tilfellum hlýr og gefur von .
Ekki er hægt að segja sömu sögu um gula litinn í næstu mynd sem er til umfjöllunar , Kill Bill eftir Quentin Tarantino .
Og ég get nefnt fleiri myndir sem hafa gulan tón ríkjandi , og þá oft í hluta myndanna .
Litanotkun í myndinni Borg Guðs eftir eftir brasilíska leikstjóran Fernando Meirelles er mjög meðvituð .
Þar er fortíðin gul .
Nostalgía er ríkjandi .
Meirelles notar gulan filter þannig að þegar ein aðalpersónan , Rocket , hugsar um æskuna er gul slikja yfir öllu .
Þegar maður hugsar til baka finnst manni alltaf hafa verið sól þegar maður var lítill , meira að segja hér á Íslandi .
Ef til vill ekki skrýtið að æskuminningarnar séu gular í Brasilíu .
Reyndar hef ég séð þetta notað í myndum áður , t.d. man ég ekki betur en Steven Soderbergh hafi litað endurlit til fortíðar gul í Traffic .
Önnur mynd með gulum lit er Löng trúlofun .
Jean Pierre Jeunet hefur alltaf haft gaman af að nota liti til að gefa frásögninni dýpt .
Þeir sem sáu Amelie á sínum tíma muna það ef til vill .
Í langri trúlofun notar hann gráan og grágrænan til að undirstrika skelfingu vígvallarins og hlýjan gulan og sepiu-brúnan til að gefa ástarsögunni mýkt .
Ef vel er að gáð notar hann líka rauða litinn sem tákn um líf á nokkrum stöðum .
En frá Langri trúlofun yfir í stórhátíð þar sem guli liturinn er ríkjandi .
Ég er viss um að guli liturinn minnir marga á páskahátíðina .
Með páskaliljum og páskaungum .
Til er helgisögn sem segir að eitt sinn hafi páskaliljurnar verið hvítar .
En þegar sól reis á páskamorgni og Jesús var ekki í gröfinni , þar sem hann var upprisinn frá dauðum , þá var birta sólarinnar svo gullin af fögnuði að páskaliljurnar urðu gular .
Næst skulum við hlusta á titillag kvikmyndarinnar Easter Parade frá árinu 1948 með Judy Garland og Fred Astaire í aðalhlutverki .
Easter Parade fjallar um dansparið Don og Hannah , söguþráðurinn kemur sennilega fáum á óvart með þessum aðalleikurum .
Nadine , dansfélagi Dons slítur samstarfinu við hann og þá fær Don til liðs við sig unga og óreynda stúlku , Hönnu , og þau slá í gegn .
Reyndar átti Gene Kelly að dansa á móti Judy Garland í þessari mynd en öklabraut sig .
Kelly stakk upp á að Fred Astaire kæmi í hans stað en ekki þótti líklegt að hann fengist til þess , þar sem hann hafði tilkynnt nokkru áður að hann væri hættur í þessum bransa .
Astaire ákvað þó að slá til og í framhaldi af því hélt hann áfram að dansa í myndum í áratug .
Páskarnir minna á vorið og gróðurinn og á eftir vori kemur sumar .
Næst hlustum við á lag úr annarri mynd með Garland í aðalhlutverki .
Sú mynd heitir The Harvey Girls og var gerð tveimur árum fyrr , 1946 .
Mótsöngvari hennar þar er Kenny Baker .
Harvey Girls segir frá stúlkunni Susan sem gengur til liðs við hóp kvenna sem er að opna veitingahús fyrir þá sem ferðuðust með járnbrautunum .
Hún fellur síðar fyrir manninum sem á krána á móti , en hann á þegar kærustuna Em , sem þykir frekar gróf og ruddaleg .
Hún er leikin af Angelu Landsbury kornungri , en hlustendur kannast frekar við hana sem kvenspæjara á efri árum í Murder She Wrote , eða Morðsögu .
Sagan segir að Landsbury hafi orðið fyrir aðkasti eftir að fólk sá myndina , þar sem hún hafi verið vond við Judy Garland þar og Garland var elskuð og dáð af áhorfendum .
En hinn rauðguli litur sólsetursins er einn fallegasti tónninn í gula litaskalanum .
Ekki síst þegar myndir eru í Technicolor eins og þessi .
Hér kemur lagið In The Valley Where The Evening Sun Goes Down .
Þetta voru Judy Garland og Kenny Baker .
Og áfram með sumarið , gullið og fallegt .
Árið 2001 var frumsýnd kvikmyndin Monsoon brúðkaup eftir Mira Nair .
Handritið skrifaði önnur ung kona , Sabrina Dhawan og báðar eru þær af Punjab fjölskyldum , fæddar og uppaldar í Nýju Delhi .
Myndin einkennist af fögrum litum og tónlist og er veisla bæði fyrir augu og eyru .
Monsoon brúðkaupið er ekki eiginleg Bollywood kvikmynd þó söngur , dans og litagleði minni á þessar sérstöku Indversku kvikmyndir sem nefndar hafa verið því nafni .
Í Bollywood myndum er hljóðrásin yfirleitt ný , spiluð inn sérstaklega fyrir myndina og leikin í bakgrunni .
Í Monsoon brúðkaupinu ákvað Mira Nair hins vegar að taka ýmiskonar tónlist frá Indlandi , klassísk lög , gömul rómantísk ástarlög og lög sem alltaf eru sungin við brúðkaup og fá svo Mychael Danna til að semja hljóðrás sem brú á milli .
Fjöldi þekktra indverskra tónlistarmanna kom að flutningnum , meðal annars Punjab söngvarinn Sukhwinder Singh sem samdi og flutti þemalag myndarinnar sem við heyrum hér á eftir , en það heitir Í dag þráir hjarta mitt .
Í Monsoon brúðkaupinu mætast gamli og nýji tíminn .
Gamlar hefðir þar sem foreldrar velja maka handa dóttur sinni og nýja Indland , þar sem dæturnar eru vel menntaðar og vilja jafnvel fara erlendis til framhaldsnáms og ráða sér sjálfar .
Í myndinni er sagt frá fjölskyldu Aditi sem er að undirbúa brúðkaup hennar .
Alls konar leyndarmál koma fram í dagsljósið og ennfremur er sæt hliðarsaga , saga brúðkaupsskipuleggjandans Dubey sem dreymir um að festa ráð sitt .
Hann verður ástfanginn af þjónustustúlku á heimilinu og þó fá orð fari þar á milli skynjar maður heitar tilfinningar .
Morgunfrúr eða gullfíflar eru áberandi í myndinni , þessi appelsínugulu blóm eru notuð til að skreyta allt og svo handfjatlar og borðar Dubey blómin í sífellu .
Morgunfrúr eru brúðkaupsblóm Indverja og þetta athæfi Dubey að tyggja Morgunfrúr daginn út og inn táknar þrá hans til að festa ráð sitt .
Litur Morgunfrúnna , appelsínugulur er ríkjandi í myndinni bæði í sviðsmynd og búningum .
Með honum eru notaðir gylltir rauðir og gulir litir .
Við skulum að lokum hlusta á brúðkaupslagið sem var sérsamið fyrir myndina , Sukhwinder Singh flytur eigið lag , Í dag þráir hjarta mitt .
Verið þið sæl .
Ásta Svavarsdóttir
Íslenskt mál 30. mars 2002
Góðir hlustendur .
Eins og fyrri daginn er tíminn ótrúlega fljótur að líða og þetta verður að líkindum síðasti þátturinn minn í þessari lotu .
Mér hefur orðið skrafdrjúgt um orðafar í spilamáli í vetur og hafa margir hlustendur lagt þar orð í belg enda er þetta svið sem flestir hafa einhverja reynslu af .
Í síðasta þætti varpaði ég fram ýmsum spilaorðum sem borið hafði á góma í bréfum og símtölum við heimildamenn undangengna mánuði .
Ég bjóst reyndar við að flest þessara orða væru vel þekkt enda kom það á daginn og ætla ég ekki að tíunda hér það sem fram hefur komið um einstök orð .
Mörg spilaorð eru gömul tökuorð , fyrst og fremst komin til okkar úr dönsku þótt þau eigi sér iðulega uppruna í öðrum málum .
Hafa þau trúlega borist hingað með spilum sem Íslendingar lærðu í Danmörku eða af Dönum hér á landi og sum jafnvel af dönskum bókum .
Svo virðist sem þessi tökuorð séu mörg hver algengustu og útbreiddustu orðin í spilamálinu , þau eru notuð af þeim sem fyrst og fremst spila sér til gamans við fjölskyldu og vini , spil eins og vist , marías , manna , kanöstu og önnur vinsæl alþýðuspil .
En það kom líka fram hjá heimildarmönnum að við hlið tökuorðanna eru notuð ýmis nýyrði af íslenskum stofni .
Í stað þess að segja að spil sé blankt er þá talað um að eiga einspil eða stakt spil , í staðinn fyrir að segjast vera ren eða renus í tiltekinni sort er sagt að maður sé með eða eigi eyðu í þeim lit og í stað þess að bekenna er talað um að fylgja lit .
Þeir sem nefndu þessi nýyrði tengdu þau yfirleitt við bridds og það þarf ekki að koma á óvart að þau verði til í því samhengi því bridds er keppnisíþrótt og um leið það spil sem helst er rætt og ritað um opinberlega .
Og eins og við vitum kinokar fólk sér gjarnan við að nota tökuorð í rituðu máli , a.m.k. orð sem ekki falla þeim mun betur að íslensku , þótt orðin séu algeng í mæltu máli .
Í síðasta þætti spurði ég sérstaklega um sögnina að bringla eða brengla um að stokka spil .
Ýmsir hlustendur könnuðust við hana , einkum fólk af norðan- og austanverðu landinu , en sumir heimildarmanna voru ekki á því að hún merkti alveg það sama og sögnin að stokka .
Öllu heldur væri hún notuð um það að rugla spilunum , annaðhvort í borði , eins og t.d. í veiðimann , eða á hendi , eins og þegar verið er að spila svartapétur eða önnur spil þar sem dregið er af hendi mótspilara .
Áður en ég segi skilið við spilin langar mig að spyrjast fyrir um orðasamband sem mér var nýlega sagt frá og á uppruna sinn í spilamáli .
Talað er um að sjá eða að skoða hvernig lessið stendur í merkingunni ' að athuga hvernig málin standa , að sjá hvernig gengur ' ; þannig er t.d. spurt « Hvernig stendur lessið ? » ef verið er forvitnast um eitthvert verk eða mál sem unnið er að .
Í talmálssafni Orðabókarinnar eru tvö dæmi um þetta samband og einnig er um það fjallað í Íslenskri orðsifjabók Ásgeirs Blöndals Magnússonar en fróðlegt væri að frétta hversu útbreitt það er .
Orðið less táknar vinning í spilinu pikket og er það ættað úr dönsku .
Þessu spili er lýst í Spilabók AB eftir Þórarin Guðmundsson en orðið less kemur þar ekki fyrir .
Nokkrir heimildarmenn hafa nefnt þetta spil í mín eyru og ýmist kallað það pikkét eða pikkí en í bók Þórarins er það nefnt píket og ritháttur í öðrum heimildum getur bent til framburðarmyndarinnar pikket .
Þetta er gamalt spil og mun vera upprunnið í Frakklandi og líklega stendur sú mynd sem Þórarinn hefur næst upprunalegu frönsku myndinni .
Væri forvitnilegt að fá frekari fregnir af heiti spilsins í munni íslenskra spilara .
Snúum okkur þá að öðru .
Fyrir allnokkru spurði ég hvort hlustendur þekktu orðasambandið að teygja einhvern á tíkarroðinu og merkingu þess .
Fékk ég lítil viðbrögð við þeirri fyrirspurn en heimildarkona í Árnessýslu nefndi sambandið að teyma einhvern á tíkareyrunum í sömu merkingu og að teyma eða draga einhvern á asnaeyrunum , þ.e.a.s. ' að teyma einhvern út í vitleysu » eða « hafa einhvern að fífli » .
Trúlega hefur sambandið sem ég spurði um sömu eða svipaða merkingu en ég vildi gjarnan fá frekari spurnir af því .
Um svipað leyti spurði ég um eintölu orðsins garðar í prjónaskap , þ.e.a.s. í garðaprjóni .
Nokkrar konur brugðust vel við og voru á einu máli um að eintalan væri garður .
Í bréfi sem mér barst frá heimildarmanni fyrr í vetur nefndi hann í framhjáhlaupi orðalag sem hann hafði einhvern tíma heyrt og orðið honum minnisstætt .
Verið var að leggja upp í ferð þegar sagt var að einhver væri til baka , þ.e.a.s. að hann hefði orðið eftir .
Oft er sagt um fólk að það sé til baka og þá átt við að það sé hlédrægt og trani sér ekki fram en ég tek undir það með bréfritara að ég er ekki vön því að þetta orðalag sé haft , , í líkamlegri merkingu » eins og hann tók til orða .
Þætti mér forvitnilegt að heyra hvort hlustendur kannist við að orðasambandið að vera til baka sé notað á þennan hátt , þ.e.a.s um það ' að verða eftir , vera ekki kominn » þegar lagt er af stað .
Í ritmálssafni Orðabókarinnar eru yfir 600 þúsund orð og stærstan hluta þeirra hefur maður aldrei séð eða heyrt .
Mörg þeirra eru samsett og vandalaust að ráða í merkingu þeirra flestra út frá orðliðunum og samhenginu .
Önnur eru tökuorð sem brugðið hefur fyrir í íslenskum textum á ýmsum tímum ; þau eru misframandleg en oft er hægt að átta sig á merkingunni með hjálp erlendra orðabóka ef ekki vill betur .
Af og til rekst maður líka á ósamsett orð sem ekki bera annað með sér en vera íslensk að ætt og uppruna þótt manni séu þau fullkomlega ókunnug .
Oftast eru dæmin sem til eru um orðið annaðhvort gömul eða stök nema hvort tveggja sé en þegar svo er ekki draga slík orð að sér athyglina .
Þannig rakst ég nýlega á sögnina að eypska í safninu .
Um hana eru fimm dæmi , öll frá 20. öld , og af því að orðið var mér framandi var forvitni mín vakin .
Þegar að var gáð reyndist þessi sögn vera í helstu orðabókum og er þar sögð merkja ' að gapa , glenna upp ginið » og vera notuð um hunda .
Stemmir það ágætlega við ritmálsdæmin en eitt þeirra hljóðar t.d. svo : « hætti rakkinn að góla , en eypskaði nokkrum sinnum » .
Með þessu virtist málið leyst , þetta væri bara eitt þeirra fjölmörgu orða málsins sem ég hefði aldrei heyrt og lítið meira um það að segja .
En þegar betur er að gáð kemur í ljós að ritmálsdæmin fimm eru öll komin úr smiðju Halldórs Kiljans Laxness , þrjú úr þýðingu hans á Fjallkirkju Gunnars Gunnarssonar og tvö úr hans eigin bókum , og í talmálssafni Orðabókarinnar eru engar heimildir um sögnina eypska .
Ýmislegt bendir til að hún hafi verið Sigfúsi Blöndal og samverkafólki hans við dönsk-íslensku orðabókina jafn framandi og mér og þau virðast ekki hafa haft beinar heimildir um notkun hennar því orðabók Björns Halldórssonar er tilgreind sem fyrirmynd .
Frá Sigfúsi gæti sögnin svo hafa skilað sér inn í yngri orðabækur .
Það læðist því að manni sá grunur að Halldór Laxness hafi haft þessa sögn úr fyrrnefndum orðabókum en vitað er að hann viðaði að sér orðum og orðasamböndum úr ýmsum áttum og notaði í ritum sínum þótt hitt sé auðvitað líka hugsanlegt að hann hafi heyrt hana í mæltu máli og jafnvel sjálfum verið hún töm .
Þætti mér fróðlegt að heyra hvort einhverjir hlustendur þekki sögnina eypska sem lifandi mál .
Að lokum vil ég þakka hlustendum fyrir áheyrnina í vetur og heimildamönnum fyrir öll þau símtöl , bréf og tölvuskeyti sem mér hafa borist .
Hef ég orðið margs vísari af þeim fróðleik sem þar er .
Verið þið sæl .
Ásta Svavarsdóttir
Íslenskt mál 25. janúar 2003
Góðir hlustendur .
Þótt langt sé liðið á janúar langar mig að byrja á því að óska ykkur gleðilegs árs .
Í þetta sinn ætla ég að drepa á ýmis atriði , sumt er upprifjun frá fyrri þáttum en annað hef ég ekki fjallað um fyrr .
Þátturinn verður því hálfgerður samtíningur eins og reyndar stundum áður .
Í fyrsta þætti mínum í haust spurði ég um nöfn á álftafjöðrum sem mér höfðu borist spurnir af frá heimildamanni .
Lengi vel fékk ég lítil viðbrögð við þeirri fyrirspurn , a.m.k. hvað orðafar snertir , en nýlega barst mér bréf frá konu sem ólst upp á Snæfellsnesi upp úr miðri 20. öld og hún þekkti tvö þeirra heita sem ég hafði nefnt úr bernsku sinni .
Annað er spaðfjöður sem hún sagði að hafi verið tálguð til og notuð sem skriffæri og bendir það til þess að spaðfjaðrir hafi verið nokkuð stórar .
Hitt nafnið sem heimildakona mín nefndi er spík ; það var minni fjöður sem líka var tálguð og notuð sem tannstöngull .
Hvorug þessi merking er í útgefnum orðabókum og litlar sem engar heimildir fann ég í söfnum Orðabókarinnar svo ef eitthvað rifjast upp fyrir hlustendum um heiti álftafjaðra eftir stærð og notkun væri mikill fengur að upplýsingum um þau .
Tvö nöfn til viðbótar sem ég hef spurnir af eru algilda og sniðfjöður en um merkingu þeirra hef ég enga vitneskju .
Flestir kannast líklega við sagnasambandið að stóla á eða stóla uppá ( eitthvað eða einhvern ) í merkingunni ' að treysta eða reiða sig á ( eitthvað eða einhvern ) ' sem er allalgengt í mæltu máli .
Aftur á móti trúi ég að færri þekki nafnorð af sama meiði sem mér var bent á fyrir skömmu , orðið uppástól .
Heimildamaður minn hafði rekist á það í gömlu bréfi þar sem sagði : « Það er mitt « uppástól » að ég geti skrifað ykkur ... » o.s.frv.
Orðið hef ég ekki fundið í útgefnum orðabókum en tvö dæmi eru í ritmálssafni Orðabókarinnar , bæði úr ritum Halldórs Laxness .
Ég minnist þess ekki að hafa nokkru sinni heyrt nafnorðið uppástól en þætti gaman að heyra hvort einhverjum er það tamt eða þekkir það úr máli fólks í kringum sig .
Á undanförnum árum hef ég af og til spurt um orð úr spilamáli og yfirleitt fengið mikil og góð viðbrögð við þeim fyrirspurnum .
Langar mig nú enn að róa á þau mið .
Mörg spilaorð eiga rætur að rekja til lombers sem var vinsælt spil í eina tíð og er enn spilað af ýmsum .
Þau eru mörg bundin þessu eina spili en hafa sum náð út fyrir það og eru notuð í spilum almennt , a.m.k. að einhverju marki .
Það á þó líklega ekki við um orðið sem ég fékk nýverið fyrirspurn um og ætla að varpa áfram til hlustenda , orðið koðradilla - koðradilla , og langaði fyrirspyrjandann fyrst og fremst að vita hvernig það væri notað .
Orðið er ekki í útgefnum orðabókum og í söfnum Orðabókar Háskólans eru einungis örfá dæmi .
Það eina sem gagn var að með tilliti til notkunar var gömul umsögn í talmálssafni sem hljómar svo : , , að verða korðadilla , það er að fá aðeins tvo eða þrjá slagi í eigin sóló , það þótti háðung » .
Sóló er sögn í lomber og sambandið að verða korðadilla vísar með öðrum orðum til taps þess sem átti sögnina .
Væri fengur að frekari upplýsingum um orðið og notkun þess .
Til gamans má bæta því við að lomberinn er ættaður frá Spáni og barst um Frakkland til Norður-Evrópu á 18. eða 19. öld .
Íslendingar lærðu hann af Dönum og spilið varð mjög vinsælt hér , einkum á fyrri hluta 20. aldar .
Nafnið er komið úr spænsku en hefur afbakast nokkuð á leiðinni ; spænska orðið hombre merkir « maður » og er skrifað með h-i þótt það heyrist ekki í framburði og á því máli heitir spilið þá el hombre .
Í frönsku hefur spænska orðið haldist en fengið franskan greini , l ' hombre , og þannig kemur það til Danaveldis og er enn skrifað á franskan máta í dönsku .
Í íslensku hefur l-ið , sem upphaflega var greinir , aftur á móti runnið alveg saman við orðstofninn og útkoman er hið íslenska heiti lomber .
Í söfnum Orðabókarinnar eru allmörg dæmi um orðið allt frá 1859 og einungis eitt þeirra sýnir fransk / danska ritháttinn .
Orð sem tengjast spilinu eru líka mörg af erlendri rót en hafa sömuleiðis afbakast nokkuð á langri leið í tíma og rúmi , a.m.k. sum hver , og korðadilla , sem ég spurði um hér á undan , heitir t.d. kodille [ ko ' dilje ] eða [ ko ' dile ] á dönsku - og hefur jafnvel ummyndast í krokodille eða « krókódíll » - en spænska orðið er codillo .
Í síðasta þætti spurði ég um orðið kraðak og afbrigði þess .
Orðið er mörgum tamt og svörin sem ég hef fengið sýna að auk myndarinnar kraðak eru a.m.k. kaðrak og krafak þekktar og notaðar .
Ekki eru svörin þó nægilega mörg til að hægt sé að átta sig á því hvort mismunandi orðmyndir séu að einhverju leyti bundnar ólíkum landshlutum .
Margir virðast einkum nota þetta um fólk eða a.m.k. lifandi verur , s.s. fisk eða fugl , og svo er einnig í flestum dæmunum í ritmálssafni Orðabókarinnar , en aðrir tala líka um kraðak af hlutum , eins og t.d. netum eða veiðarfærum .
Til að skýra betur mynd okkar af orðinu , framburði þess og notkun , væri gott að heyra frá fleiri hlustendum sem orðið er tamt .
Síðast spurði ég líka um orðmyndirnar rimpa , rumpa eða rippa eitthvað saman í merkingunni « sauma eitthvað saman á grófgerðan hátt eða í flýti » .
Talsvert barst af svörum við þessari fyrirspurn eins og hinni fyrri en hér er sama uppi á teningnum , til þess að betur sé hægt að gera sér mynd af útbreiðslu þessara orðmynda væri fengur að því að heyra frá fleira fólki .
Mig langar líka að bæta hér við annarri spurningu af sama toga , þ.e.a.s. hvort einhver þekki orðalagið að rumpa einhverju af í merkingunni ' að drífa af verk eða annað í snarhasti » .
Þessi merking sagnarinnar rumpa er ekki í orðabókum en dæmi er um hana í söfnum Orðabókarinnar og sjálf þykist ég kannast ágætlega við hana úr mæltu máli .
Þætti mér fróðlegt að fá frekari vitneskju um þetta orðalag .
Munur á orðanotkun og merkingu eftir landshlutum er auðvitað kunnuglegt fyrirbæri fyrir hlustendur þessa þáttar en okkur er eigi að síður tamt að tengja slíkan mun frekar við fyrri tíð , eða a.m.k. orð sem eiga sér langa sögu , en við orð frá síðustu árum eða áratugum .
Landshlutabundinn munur í máli fólks , hvort sem er í framburði , orðmyndum eða notkun og merkingu orða , á vissulega undir högg að sækja á fjölmiðla- og upplýsingaöld og rannsóknir hafa sýnt að mörg mállýskubundin framburðarafbrigði eru mjög á undanhaldi .
Hins vegar má vera að munur á orðalagi og á notkun og merkingu einstakra orða milli landshluta sé haldbetri en framburðarmunur og komi jafnvel fram í nýjum orðum og orðalagi , t.d. er haft fyrir satt , a.m.k. hér syðra , að gosdósir heiti baukar á Akureyri og víðar á Norðurlandi , þótt ekki viti ég um útbreiðslu þeirrar merkingar .
Hér langar mig einungis að nefna eitt lítið dæmi sem mér var bent á fyrir nokkru .
Reykvísk kona sem bjó um skeið á Akureyri hafði tekið eftir því að þar merkti orðið raðhús ekki alveg það sama og í Reykjavík .
Fyrir norðan er það notað um bygginguna í heild og hver fjölskylda býr samkvæmt því í raðhúsaíbúð .
Þessu til staðfestingar sendi hún mér úrklippu úr blaði þar sem sagt var frá eldsvoða í slíkri íbúð í Eyjafirði .
Ég minnist þess aftur á móti aldrei að hafa heyrt talað um raðhúsaíbúð í Reykjavík því hér táknar orðið raðhús yfirleitt bara einn hluta byggingarinnar , híbýli einnar fjölskyldu , og í samræmi við það er yfirleitt vísað til heildarinnar sem raðhúsalengju .
Er greinilegt að þetta er sú notkun sem ritstjórar Íslenskrar orðabókar þekkja því þar er raðhús skýrt sem « hús sem stendur í röð sambyggðra einbýlishúsa » .
Væri forvitnilegt að heyra viðbrögð hlustenda við þessu og einnig ef þeir kannast við svipaðan mun á merkingu annarra orða eða á orðanotkun .
Læt ég þættinum þar með lokið í dag og þakka áheyrnina .
Verið þið sæl .
Íslenskt mál 24. mars árið 2001 Gunnlaugur Ingólfsson
Góðir hlustendur :
Í lok síðasta þáttar spurði ég m.a. um orðin vegprestur og akkónítum í orðasambandinu hér dugir nú ekkert akkónítum .
Ég hef fengið nokkur viðbrögð við þessum spurningum og þakka heimildarmönnum svörin og mun víkja nokkru nánar að þessum orðum hér á eftir en fyrst vil ég fjalla um önnur umræðuefni .
Í drauga-kafla síðasta þáttar vakti ég upp einn drauginn enn .
Þá gat ég þess að nokkrir heimildarmenn hefðu talað um draug í hliði .
Í stað hliðgrindar er þá armur eða kross eins konar sem snýst á staur eða stólpa mitt á milli hliðstólpanna og veitir þeim sem á knýr rúm til að ganga um hliðið .
Nokkur dæmi hafa okkur borist um þetta orð og virðist það ekki nýtt af nálinni og jafnvel farið að fyrnast yfir notkun þess .
Í talmálssafni Orðabókar Háskólans voru nokkur dæmi fyrir um þetta orð og fáeinir viðmælendur hafa getið þess að undanförnu .
Dæmin í talmálssafninu eru frá síðustu áratugum , hin elstu þeirra eitthvað um aldarþriðjungs gömul .
Þau sýna að svona hlið hafa þá tíðkast víða á landinu því að heimildarmenn allt austan af Fjörðum , af Suðurlandi , í Vestmannaeyjum og vestur um norður í Húnaþing nefna að þeir kannist við draug í hliði .
Heimildarmenn lýsa þessu eins og hér var gert á undan sem krosstré eða krossgrind sem snýst í hliðinu .
Hins vegar á þessi draugur , þetta draugs-orð , ekkert skylt við miðstöðvar-drauginn eða steypumóts-drauginn úr fyrri þáttum .
Orðið draugur í merkingunni « krossgrind í hliði » er tökuorð , vísast úr dönsku , drejer , sem haft er m.a. um snúningstæki eða -búnað .
Aftur á móti eru hinir draugarnir , í miðstöðinni og skorsteininum , innlendrar ættar og þar er á ferðinni sama orðið og draugur í merkingunni « vofa , afturganga ; svifaseinn maður » o.fl.
Þetta orð er ævafornt og á sér samsvaranir að formi og merkingu í skyldum grannmálum eins og færeysku , nýnorsku og eldri dönsku .
Enn fremur hefur orðið ratað sem tökuorð inn í finnsku og lifir þar enn í merkingunni « dauður maður , illur andi » .
Þá hafa orðsifjafræðingar tengt þetta orð , draugur , eða stofn þess við orð í forngermönskum málum , eins og fornháþýsku , fornsaxnesku og fornensku , sem merkja « tálsýn , blekking , svik » .
Auk þessa hafa þeir tengt orðrótina orðinu draumur og enn lengra hafa þeir gengið en of langt mál er að greina frá því öllu svo að vel sé og verður því látið staðar numið að sinni .
Í síðasta þætti drap ég á áttatáknanir og hafði þá góð orð um að koma að því efni nokkru nánar innan tíðar .
Enn fremur gat ég þess að heimildir á þessu sviði hefðu borist nokkuð misjafnlega eftir landshlutum og saknaði þar t.d. fróðleiks í þessum efnum af Suðaustur- , Suðurlandi og Vestfjörðum .
Enn sem komið er hefur lítið úr þessu ræst en vonandi stendur það til bóta .
--- ég mun þá gera nokkra grein fyrir því efni sem borist hefur undanfarið af þeim svæðum þar sem undirtektir hafa verið bestar og byrja á Austurlandi .
Sumt af þessu hefur komið fram áður en ekki verður með hægu móti sneitt hjá endurtekningum ef reyna á að gefa nokkra heildarmynd af þessu á einstökum svæðum .
Þrír heimildarmenn í Suður-Múlasýslu , einn í Breiðdal og tveir í Berufirði , hafa gert nokkra grein fyrir áttatáknunum á sínum slóðum , þ.e. um sunnanverða Austfirði .
Í Breiðdal eru andstæðar áttir austur og suður þegar um lengri vegalengdir er að ræða .
Talað er um að fara austur á Stöðvarfjörð og Fáskrúðsfjörð , en hins vegar suður í Berufjörð , suður á Djúpavog , suður í Lón .
Þessar áttir eru þó nálægt því að vera norðaust- og suðvestlægar .
Enn fremur nefndi heimildarmaður að úr Breiðdal væri farið upp í Hérað , þ.e. Fljótsdalshérað , en um einstaka staði á Héraði hefði gjarnan verið sagt að fara t.d. upp að Eiðum , upp að Hallormsstað .
Innan sveitar hafi svo verið talað um út í áttina að sjó , t.d. út að Eydölum .
Tveir heimildarmenn í Berufirði hafa lýst í stórum dráttum áttatáknunum þar .
Þeim ber saman við Breiðdælinginn um að austur og suður séu gagnstæðar áttir í áttatáknunarkerfinu .
Talað er um að vera , eiga heima sunnan við fjörð , austan eða eystra megin .
Sagt er að fara upp í Breiðdal og upp á Breiðdalsvík .
Síðan er , eins og í Breiðdal , talað um að fara austur á Stöðvarfjörð , Fáskrúðsfjörð , Reyðarfjörð og jafnvel alla leið austur á Seyðisfjörð .
Talað er um að fara suður í Álftafjörð og Lón , suður á Höfn í Hornafirði og síðan áfram suður , suður á land .
Um Fljótsdalshérað er sagt að fara upp í eða upp á Hérað og upp á Jökuldal .
Innan fjarðar er t.d. talað um að fara út á Djúpavog og síðan út í Papey ef því er að skipta .
Þetta yfirlit sýnir , eins og áður hefur komið fram , að á hluta Austfjarða eru orðin austur og suður notuð til að tákna gagnstæðar áttir þó að réttar áttir séu fremur til norðausturs og suðvesturs .
Heimildarmenn á þessu svæði nota áttatáknunina austur á þennan hátt alla leið til Seyðisfjarðar og táknunina suður í Lón og Hornafjörð og síðan suður úr .
Hins vegar hefur ekki komið fram hversu víða , þ.e. á hve stóru svæði á Austfjörðum , þessar áttatáknanir eru notaðar , nánar tiltekið hversu langt austur annars vegar og hversu langt suður hins sú málvenja nær að nota austur og suður sem gagnstæðar áttir .
Því væri fróðlegt að heyra í fólki á svæðinu frá Stöðvarfirði til Fjarðabyggðar annars vegar og úr Hamarsfirði suður í Lón hins vegar hvers konar áttatáknunarkerfi það hafi vanist að nota .
Ég hyggst svo halda áfram með þetta síðar og fikra mig þá upp á Hérað og síðan áfram norður og því er allur frekari fróðleikur úr þessum áttum vel þeginn .
Ég vík þá að vegprestinum sem ég drap á í upphafi og spurði um í lok síðasta þáttar .
Vegprestur er vegvísir en frábrugðinn þeim vegaskiltum sem nú eru notuð á aðalleiðum landsins .
Vegpresturinn er rörstöng af tiltekinni hæð og komið fyrir við vegarkant eða skammt utan vegar .
Ofarlega á hana er fest tiltölulega mjótt skilti sem endar í oddi .
Á skiltið er letrað staðarnafn eða leiðar- og bendir það í þá átt sem fara skal .
Ef leiðir greinast mjög geta verið mörg skilti á sömu stönginni og vísa þá í mismunandi áttir .
Hlustandi einn kom að máli við mig fyrr í vetur og minntist á þetta orð .
Hann hafði farið að rifja það upp hvenær hann hefði fyrst heyrt þetta og taldi að það hefði verið seint á sjötta tugi síðustu aldar eða jafnvel ekki fyrr en um og upp úr 1960 .
Sjálfur þóttist ég hafa heyrt þetta fyrr , taldi mig muna eftir þessu jafnvel frá því um 1950 .
Það er ljóst að orðið er ekki gamalt í málinu en okkur fannst hálf-ótrúlegt að það væri ekki komið upp fyrr en eftir heimsstyrjöldina síðari .
Í söfnum Orðabókarinnar voru nokkur dæmi um orðið , bæði í talmáls- og ritmálssafni , en engin gömul .
Elsta dæmið í talmálssafni var haft eftir heimildarmanni árið 1963 og dæmin í ritmálssafninu voru frá svipuðum tíma eða yngri , hið elsta frá 1960 úr grein eftir Jóhannes Helga og birtist í greinasafni hans , Gjafir eru yður gefnar , sem út kom árið 1976 .
--- Nokkrir hlustendur hafa vikið að þessu í viðtölum að undanförnu og kannast vel við orðið .
Það fer svo eftir aldri heimildarmanna hversu langt aftur þeir geta rakið þetta og hinir eldri telja sig hafa heyrt orðið um 1940 og sumir jafnvel fyrr .
Þá er vel kunn sú skýring sem fylgir þessu orði , þ.e. hvers vegna þessir vegvísar eru kallaðir vegprestar : þeir vísa veginn en fara hann ekki sjálfir .
Þá vil ég geta þess að norðlenskur heimildarmaður telur sig muna eftir sérstökum steinum í hinum kröppu beygjum í Vaðlaheiðar fyrr á tíð eða frá því um eða fyrir lýðveldistöku .
Þessir steinar hefðu átt að vera bílstjórum til leiðbeiningar .
Steinarnir voru valdir frekar uppmjóir og málaðir með gulum lit .
Hann var gjarnan dreginn sem hringur eða bekkur um þá ofanvert svo að minnti á prestakraga .
Þessir steinar , segir heimildarmaður okkar , voru nefndir vegprestar .
Ég vil nú beina því til eldri heimildarmanna , ferðamanna og vegagerðarmanna hvort þeir kunni nokkur deili á aldri og uppruna þessarar nafngiftar , vegprestur .
Nú er tími minn rétt á þrotum en ég vil að lokum drepa á orðatiltækið hér dugir nú ekkert akkónítum , ekkert akkónítum .
Einn heimildarmaður taldi að þetta væri ættað úr hómópatamáli , þeir hefðu farið með ýmsa læknisdóma undir annarlegum nöfnum og hann rámaði í að hafa heyrt eitthvað þessu líkt .
Hér er rétt til getið en nú hefur annar hlustandi bætt um betur og bent á ákveðinn bókarstað þar sem þetta orðalag kemur fyrir og mun þaðan runnið og er honum hér með þökkuð ábendingin .
Hins vegar hef ég ekki hentugleika að greina nánar frá þessu að sinni því að tími minn er nú á enda .
Ég þakka áheyrnina , verið þið sæl !
ÁRSFUNDUR BYGGÐASTOFNUNAR 2004
Iðnaðar- og viðskiptaráðherra , fundarstjóri , góðir gestir .
Til að íslenskt samfélag sé sem heilbrigðast þurfa stjórnvöld að reka öfluga byggðastefnu .
Stefnu , sem annars vegar tekur mið af þörfum og óskum íbúanna sjálfra og af nýjum áherslum í atvinnumálum hins vegar .
Á undanförnum árum hefur samfélagsgerðin tekið afar miklum og örum breytingum .
Ný tækni , nýir möguleikar til atvinnusköpunar , stórfelldar samgöngubætur , aukin sókn í hvers kyns menntun og auknar kröfur fólks um ákveðin lífsgæði hafa stuðlað að stórfelldum flutningum fólks af svæðum með fábreytta grunngerð til þeirra stærri , þar sem fjölbreytnin er til staðar .
Í ljósi þessa er það ákaflega mikilvægt viðfangsefni að vinna markvisst að því að auka jafnvægi milli þéttbýlis og dreifbýlis .
Það viðfangsefni miðar að því að að á landsbyggðinni séu ræktaðar þær aðstæður sem gera það eftirsóknarvert að búa þar .
Þessar aðstæður eru að hluta til mismunandi eftir stöðum og svæðum og felast þá í sérstöðu byggðarlaganna , sérstöðu sem hægt er að nýta til einhverrar uppbyggingar , en að hluta til er um að ræða ákveðna grunnþætti sem þurfa að vera til staðar til að byggð geti lifað og þróast og þroskast .
Þetta eru þættir eins og aðgengi að menntun , greiðar samgöngur , fjölbreytileiki í atvinnutækifærum og fleira .
Byggðastofnun , í umboði iðnaðarráðuneytisins , gegnir miklu hlutverki í þeirri viðleitni að skapa landsbyggðinni atvinnutækifæri og umhverfi sem laða að fólk með mismunandi menntun og reynslu .
Segja má að þetta hlutverk sé tvíþætt .
Annars vegar að vinna að undirbúningi , skipulagi og fjármögnun verkefna sem og veitingu lána og ábyrgða , með fjárfestingum í fyrirtækjum og styrkjum til ýmissa verkefna , sem sagt hin almenna fjármálaumsýsla .
Hins vegar er það hlutverk Byggðastofnunar , sem ekki er síður mikilvægt , en það er að vinna að eflingu byggðar , með rannsóknum , gagnaöflun og með ráðgjöf og samstarfi af ýmsu tagi .
Ég ætla aðeins að víkja að þessu síðara hlutverki stofnunarinnar , þ.e.a.s. þróunarstarfinu .
Byggðastofnun gegnir lykilhlutverk í eflingu byggðar í landinu .
Í lögum um stofnunina segir m.a. eftirfarandi um hlutverk hennar : « Hlutverk Byggðastofnunar er að vinna að eflingu byggðar og atvinnulífs á landsbyggðinni .
............
Byggðastofnun fylgist með þróun byggðar í landinu , m.a. með gagnasöfnun og rannsóknum .
Stofnunin skipuleggur og vinnur að atvinnuráðgjöf í samstarfi við atvinnuþróunarfélög , sveitarfélög og aðra .
Stofnunin getur gert eða látið gera áætlanir um þróun byggðar og atvinnulífs í þeim tilgangi að treysta búsetu og atvinnu í byggðum landsins .
Stofnunin getur einnig tekið þátt í gerð svæðisskipulags samkvæmt skipulags- og byggingarlögum . »
Þetta er stórt hlutverk .
Og það er ekki síður mikilvægt en lánastarfsemin .
Þær miklu samfélagsbreytingar sem ég nefndi hér í upphafi kalla einmitt á að náið sé fylgst með þróun byggðar og atvinnulífs einstakra svæða þannig að auðveldara sé annars vegar að leiðbeina og stýra tiltekinni þróun til betri vega og hins vegar að grípa til viðeigandi aðgerða þegar áföll í atvinnulífi dynja yfir .
Öflugt þróunar- og rannsóknastarf er forsenda þess að okkur beri gæfa til að skapa það jafnvægi byggðar í landinu að fólk og fyrirtæki geti lifað og þroskast við heilbrigð skilyrði .
Á undanförnum árum hefur orðið talsverð breyting á umhverfi byggðaþróunar og rannsókna á sviði byggðamála og nýjar stofnanir orðið til sem sinna þessu hlutverki einnig .
Það er gott .
Engu að síður er það mín skoðun að ákaflega mikilvægt sé að efla enn frekar þróunarsvið Byggðastofnunar þannig að það megi ætíð vera leiðandi á þessu sviði og gegna því forystuhlutverki sem því er ætlað lögum samkvæmt .
Byggðastofnun er tæki stjórnvalda til að hafa áhrif á þróun búsetu og atvinnuuppbyggingar í landinu .
Með þetta í huga tel ég mikilvægt að stjórn Byggðastofnunar í samvinnu við iðnaðarráðuneytið fari vandlega yfir atvinnuþróunarstarfið í heild sinni og skýri betur og skilgreini hlutverk þeirra opinberu stofnana sem starfa að byggðaþróun .
Í mínum huga leikur enginn vafi á mikilvægi Byggðastofnunar fyrir hinar dreifðu byggðir , þar sem atvinnulíf er brothætt og grunngerðin fábreytt .
Nokkuð hefur til dæmis borið á því að viðskiptabankarnir hafi í auknum mæli boðið ýmsum viðskiptavinum Byggðastofnunar betri kjör en stofnunin sjálf hefur getað boðið .
Þetta á þó eingöngu við um stóra og fjárhagslega sterka aðila sem augljóslega er fengur í að eiga viðskipti við .
Þessi tilboð bankanna ná því miður ekki til þeirra viðskiptavina sem búa við brothættara fjárhagslegt umhverfi .
Það er hins vegar eitt af hlutverkum Byggðastofnunar að aðstoða einnig þau fyrirtæki sem búa við erfiðan fjárhag og taka með þeim viðeigandi áhættu með það að leiðarljósi að styrkja rekstrargrundvöll þeirra , þannig að þau geti ásamt öðrum verið burðarásar atvinnulífs á sínu svæði .
Í umræðum manna á meðal er oft hnýtt í Byggðastofnun og hún ekki talin standa undir þeim verkefnum sem henni er ætlað .
Það verður sjálfsagt seint þannig að stofnun eins og Byggðastofnun geti gert öllum til hæfis , enda fara draumar manna og óskir ekki alltaf saman við raunsætt mat á einstaka verkefnum og möguleikum þeirra til að skila samfélaginu arði .
Það er því eðlilegt að menn hafi skiptar skoðanir á einstaka ákvörðunum stofnunarinnar og ekkert við því að segja .
Á hinn bóginn virðist mér á stundum sem svo , að þekkingu á eðli , hlutverki og starfsháttum Byggðastofnunar sé að einhverju leyti áfátt í samfélaginu almennt .
Til að bæta þar úr hefur stjórn Byggðastofnunar ákveðið að hefja markvissa og skipulega kynningu á stofnuninni þegar í haust .
Þar verður lögð áhersla á að kynna hana meðal opinberra aðila , svo sem eins og sveitarstjórna , alþingismanna og ýmissa stofnana sem á einhvern hátt hafa með atvinnuþróun og byggðamál að gera .
Það er ákaflega mikilvægt að þessir aðilar sérstaklega , séu vel upplýstir og meðvitaðir um hlutverk og starfsemi stofnunarinnar .
Á síðasta ári ákvað ríkisstjórnin að verja 700 milljónum króna til atvinnuátaks á landsbyggðinni .
Byggðastofnun var falið að ráðstafa 500 milljónum af þessu fé , 350 milljónum til fjárfestinga í álitlegum sprotafyrirtækjum og 150 milljónum til að styrkja verkefni , sem líkleg væru til að styrkja grunngerð viðkomandi samfélags .
Auglýst var eftir fyrirtækjum til að fjárfesta í og er skemmst frá því að segja að umsóknir námu fimmfaldri þeirri upphæð er til ráðstöfunar var .
Það er því augljóst að sérfræðingum Byggðastofnunar var mikill vandi á höndum að greina og meta umsóknir , ekki síst í ljósi þess að mjög margar þeirra voru ákaflega spennandi og vel undirbúnar og framsettar .
Mat á umsóknum byggðist á mörgum þáttum , svo sem á nýsköpunargildi , heildarfjármögnun verkefnis , rekstrar- og samkeppnisforsendum og síðast en ekki síst á möguleikum til atvinnusköpunar og styrkingar þess samfélags sem fyrirtækið var staðsett í .
Standist allar áætlanir og verkefnin sem ákveðið var að fjárfesta í verða að veruleika , gætu 7-800 ný störf skapast á landsbyggðinni í ýmsum greinum atvinnulífsins .
Þessi staðreynd undirstrikar mikilvægi þess að vinna með markvissum hætti að því að styrkja atvinnulífið á landsbyggðinni og skapa þannig raunverulegt mótvægi við útþensluna á höfuðborgarsvæðinu .
Síðast liðin 2 ár hefur Byggðastofnun þurft að afskrifa háar fjárhæðir .
Þessar afskriftir hafa verið stjórn og starfsmönnum mikið áhyggjuefni og ljóst að ef svo heldur fram mikið lengur , mun eiginfjárstaða stofnunarinnar versna til muna og þar með möguleikar hennar til að vera fyrirtækjum á landsbyggðinni sá bakhjarl sem henni er ætlað að vera .
Stjórn og starfsmenn stofnunarinnar hafa farið vandlega yfir leiðir til að styrkja eiginfjárstöðu stofnunarinnar og gert ráðuneytinu grein fyrir stöðunni .
Einnig var á síðasta ári lögð mikil vinna í að endurskoða rækilega alla starfshætti stofnunarinnar , sérstaklega hvað varðar útlána- og fjármálaumsýslu Byggðastofnunar og verkferlar skilgreindir og endurskipulagðir .
Þá var hlutverk stjórnar annars vegar og starfsmanna hins vegar skilgreind betur , stofnuninni settar siðareglur og starfsmannastefna .
Þetta var gert í þeim tilgangi að tryggja betur jafnræðisreglu , gegnsæi og góða stjórnsýslu og jafnframt að efla eftirlits- og stefnumótunarhlutverk stjórnarinnar .
Þá var það einnig tilgangurinn að styrkja innviði stofnunarinnar , starfshætti , mælistikur og skilvirkni , þannig að viðskiptavinir stofnunarinnar geti ávallt verið vissir um að umsóknir þeirra fái réttláta meðhöndlun .
Það er trú okkar að þessi endurskoðun leiði til enn skilvirkari og öruggari fjármálastarfsemi stofnunarinnar .
Ég vil að lokum færa ráðherra og hennar fólki í iðnaðar- og viðskiptaráðuneytinu , meðstjórnendum mínum í stjórn Byggðastofnunar og starfsmönnum stofnunarinnar bestu þakkir fyrir ágætt samstarf um leið og ég læt í ljós ósk um að okkur megi áfram farnast vel og eflast enn frekar í því hlutverki okkar að vera sterkir og góðir bakhjarlar fyrir fólk og fyrirtæki á landsbyggðinni .
Sauðárkróki 2. júlí 2004 ,
Herdís Á. Sæmundardóttir , formaður stjórnar Byggðastofnunar .
Málstofa samgönguráðuneytisins , Samtaka ferðaþjónustunnar , Ferðamálaráðs og Öryrkjabandalagsins um FERÐAÞJÓNUSTU FYRIR ALLA
Ársal Radisson SAS Hótel Sögu við Hagatorg 24. febrúar 2006 frá klukkan 13 til 17
14:10 Unnur Svavarsdóttir , stjórnandi hjá Íslandsferðum -er ferðaþjónustan í stakk búin til að taka á móti fötluðum ferðamönnum
Þetta er stór spurning , sem ég sem fulltrúi ferðaskipuleggjenda ætla að hugleiða hér með ykkur .
Ég starfa hjá Íslandsferðum sem eru dæmigerður ferðaskipuleggjandi ; við skipuleggjum hinar ýmsu gerðir ferða fyrir erlenda ferðamenn , röðum saman grunnþáttum , svo sem gistingu , bílaleigubílum , afþreyingu og fleiru og bjóðum þannig heildar pakkaferðir um Ísland .
Einnig störfum við mikið við skipulagningu ráðstefna .
Þegar ég velti upp spurningunni um hæfi okkar til að taka á móti fötluðum ferðamönnum á mínum vinnustað , voru hreyfihamlaðir sá hópur sem allir fóru strax að hugsa um .
Upp komu umræður um aðgengi á gististöðum ; hvot til væru rútur sem tækju hjólastóla , hvernig stígarnir við Gullfoss eru , hvort það væri áreiðanlega ekki salerni fyrir fatlaða á öllum veitingahúsum .
Enginn spáði í það að til væru fleiri hópar fatlaðra en þeir sem eru í hjólastól .
Kannski lýsir það því best hvernig ferðaþjónustan er í stakk búin til að taka á móti fötluðum ferðamönnum ; við höfum lítinn sem engann skilning á því hve fjölbreyttur hópur fatlaðir eru ; né að hvaða leiti þarfir þeirra eru aðrar en annarra ferðamanna .
Það er samt skrýtið að þessi einsleyta hugsun komi upp , því þegar við hjá Íslandsferðum lítum yfir farþegalistan okkar , þá erum við í sumar með menningarhátíð heyrnalausra á Akureyri , í fyrra tókum við á móti hópi sem var að hluta til blindur , en vissulega höfum við líka verið með hreyfihamlaða , svo sem norræn ráðstefna fatlaðra sem var fyrir nokkrum árum .
Vissulega er aðal umræðan um aðgengismál hreyfihamlaðra ; gististaðir skrá hve mörg herbergi hafa aðgengi fyrir hjólastóla , nokkur rútufyrirtæki hafa lagt metnað sinn í að hafa bíla sem taka hjólastóla og sum afþreyingarfyrirtæki hafa sér kunnáttu og reynslu á þessu sviði .
Þetta eru hins vegar allt þættir sem ætti að vera sjáflsagt mál að taka tillit til og ætti að suma leyti að vera auðvelt að framfylgja .
Það er jú hægt að setja kröfur í reglugerðir og allir gististaðir og öll rútufyrirtæki þurfa opinbert starfsleyfi .
Erfiðara er við að eiga aðgengismál eins og stíga ; það er enginn sem þarf starfsleyfi svo að við getum gengið að Gullfossi og við sem störfum í greinninni vitum að aldrei virðast vera til fé til að hafa stígamál í lagi .
Á mörgum stöðum er það svo að jafnvel fullfrískt fólk á ekki gott með að nálgast náttúruperlur .
Leiðsögn fyrir hópana er einnig að reynast nokkuð snúinn þáttur .
Við veljum að öllu jöfnu leiðsögumenn eftir því tungumáli sem farþegarnir tala og þó ekki sé um að ræða táknmálsleiðsögn , þá hefur okkur reynst erfitt að finna gott fólk sem treystir sér til að vera með þetta sérhæfðan hóp .
Aðgengismálin eru sá praktíski þáttur sem við stöldrum mest við .
Ég get tekið sem dæmi hóp sem er að koma í sumar ; þetta eru 16 frakkar , þar af 8 manns í hjólastól og hinir eru þeirra aðstoðarmenn .
Beiðnin til okkar var um nokkuð venjulega hringferð .
Vissulega reynum við að bóka þá gistingu sem við vitum að hefur nægilega mörg herbergi fyrir fatlaða , en bókunarstaða gististaða á sumrinn er því miður ekki þannig að við getum valið úr gististöðum , við erum frekar í því að taka það sem býðst .
Þetta verður áreiðanlega vandamál .
Rútuþáttinn getum við leyst , það eru til nægilega stórir bílar til að taka hópinn .
Leiðsögumenn eru hikandi að taka að sér leiðsögn , þeim vex í augum að vera með svona marga fatlaða þar sem aðgengismál eru ekki góð .
Síðan eru veitingahús ekki vel í stakk búin , það er á ansi mörgum stöðum einhverjar tröppur .
Og að lokum eru það náttúruperlurnar sem eru að öllu jöfnu með mjög lélegt aðgengi .
Þessi ferð var skipulögð eins og hver annar hringur ; en við sjáum fyrir okkur að það verður ekkert stopp við Glaumbæ og bara horft út um gluggan við jökulsárlón .
Þannig að við skiljum áhyggjur leiðsögumannanna ; það verður lítið hægt að fara út úr rútunni .
Við skipulagningu þessa hóps þarf líka að taka tillit til þess að stopp taka lengri tíma en við sem ferðaskipuleggjandi eigum að venjast þar sem farþegar þurfa lengri tíma til að fara í og úr rútu .
Þetta er atriði sem við eigum erfitt með að meta vegna kunnáttu- og reynsluleysis okkar í að þjónusta þennan hóp ferðamanna .
Það er þó jákvætt að segja frá því að ekki skapast neinn verulegur auka kostnaður þó þarfirnar séu aðrar .
Sú gisting sem fáanlega er með og er með aðgengismál í lagi kostar sama og önnur gisting og rútan kostar það sama , það þarf að vísu aðein stærri bíl en ella .
Það er ekki komin niðurstaða með hver verður leiðsögumaður en leiðsögumannalaun eru kjarasamningsbundi og þess vegna óháð farþegasamsetningu .
Svo vonandi mun þessi ferð kosta það sama og um hefðbundnari ferðamenn væri að ræða .
Anað sem kom okkur á óvart núna nýlega , tengdist menningarhátíð heyrnalausra .
Þar sem ekki eru um hreyfihamlaða að ræða , gerðum við ekki ráð fyrir að gisting yrði vandamál .
En í ljós kom að brunakerfið reyndist aðeins vera viðvörunarbjalla sem ekki gengur fyrir hóp af heyrnalausum .
Viðkomandi gististaður ætlaði að reyna að ráða bót á því áður en hópurinn kemur .
En eitt skortir þó ekki í íslenska ferðaþjónustu og það er viljan til að leysa verkefni .
Það hefur ávalt sýnt sig að þegar ferðaþjónustuaðilar standa frammi fyrir nýju eða óvenjulegu verkefni þá leggjast allir á eitt við að leysa málin eins og best verður á kosið .
Mín niðurstaða eftir innri skoðun hjá Íslandsferðum er því sú að það sem ferðaþjónustuna kannski helst skorti sé þekking og skilningur - en það eru þættir sem sennilega koma bara með reynslunni og málþingum sem þessu .
Takk fyrir .
Kæru hlustendur .
Í dag flyt ég þriðja pistil pistlaraðarinnar Þjóðir sem ég hef kynnst - dagbókarbrot frá Portúgal .
Ég dvaldi í háskólaborginni Coimbra en ferðaðist töluvert í nágrenni hennar .
Í febrúar ákváðum ég og hin katalónska sambýliskona mín að skella okkur til Porto en það er borgin sem bæði landið og vínið eru nefnd eftir .
Porto hefur svipaðan íbúafjölda og Ísland og stendur rétt ofan við ósa Río Douro í Norður-Portúgal .
Þar standa litrík hús við þröngar stigagötur og teknótónlist blandast hanagali innan úr húsunum .
Eftir að hafa borðað mjög dæmigerðan portúgalskan fátækramat , hrísgrjóna- og nýrnabaunarétt með fitulöðrandi kjötbitum , skelltum við okkur í kirkjuskoðun .
Ég hafði valið kirkjuna Igreja São Francisco upp úr Lonely Planet bókinni minni .
Að utan er hún ósköp venjuleg kaþólsk kirkja en þegar inn er komið verður ekki fyrir manni neitt sem minnir á guðdóminn heldur fullkomlega djöfullegt barokkrókókóhelvíti .
Varla nokkur blettur í byggingunni sleppur undan fanatískri skreytingaþörfinni .
Gull drýpur af hverju strái , hverri súlu og hverjum dýrlingi .
Loftið er málað með gulli .
Altarið er gyllt .
Súlurnar vinda upp á sig í gullslegnum lofgjörðarlaufblöðum sem teygja sig til himins .
María mey og sonur hennar líta út eins og útigangsmenn innan um allt gullið .
Í takt við það hversu kirkjan er gjörsneydd óveraldlegri stemmningu þá er ekki einu sinni messað þar lengur , bara selt inn fyrir túrista .
Munkasöngurinn fór fáránlega við gullglýjuna - meira viðeigandi hefði verið Best of Duran Duran .
Skömmu síðar , á afmælisdegi einni af hinum fjölmörgu útgáfum hinnar heilögu guðsmóður , var ferðinni heitið til Luso , smábæjar í rúmlega tuttugu kílómetra fjarlægð frá Coimbra .
Á hæðinni fyrir ofan bæinn er þjóðgarðsskógurinn Buçaco .
Karmelítamunkar hófu ræktun hans á 17. öld og skógurinn varð svo vinsæll að síðar á öldinni hótaði Úrban páfi áttundi að bannfæra hvern þann sem ynni skemmdarverk á trjánum .
Í skóginum miðjum , efst á hæðinni ( allt merkilega dótið er haft efst á hæðunum ) , stendur fokdýrt fimm stjörnu lúxushótel í fáránlegri rjómakökubyggingu frá aldamótunum 1900 sem átti upphaflega að vera hús fyrir konungsfjölskylduna .
Á malarstæðinu fyrir framan hótelið stóðu raðir af rúðuskyggðum Porchum og rauðum sportbílum sem gáfu til kynna hvers konar fólk hefði efni á að spreða í hóteldvalir á þessum stað .
Hinumegin í hæðinni stendur minnismerki til minningar um orrustuna við Buçaco árið 1810 , þar sem herir Englendinga og Portúgala unnu sigur á herjum Napóleons .
Minnismerkið er risastór og forljót steypusúla og við rætur þess liggur enn ljótari járnkrans ( praktískara að þurfa ekki alltaf að vera að skipta um krans þegar blómin eru dauð ) .
Aftan á súlunni stendur að minnismerkið hefði verið reist á 19. öld en fallið þegar eldingu sló niður í það og reist aftur .
Ætli þeir hafi verið hissa ?
« Við bara settum þessa risastóru súlu efst upp á háa hæð og svo bara slær niður í hana eldingu ! »
Í miðjum skóginum fundum við litla tjörn þar sem tveir eirðarlausir svanir potuðu í hálsinn hvor á öðrum , annar hvítur en hinn svartur , og samkvæmt nærliggjandi skilti var bannað að vaska upp í tjörninni .
Það verður líklega að viðurkennast að fleiri þekkja menningu hinnar fyrrum portúgölsku nýlendu Brasilíu en menningu Portúgala sjálfra , og brasilísk menning hefur haft sín áhrif í landi gömlu nýlenduherranna .
Kjötkveðjuhátíðin er gott dæmi um það .
Ég kynnti mér karnivalið í bænum Mealhada , í fylgd með tíu ljósmyndaóðum Kínverjum .
Ég vissi ekkert við hverju ég átti að búast .
Ég vissi ekkert um karnival en hafði séð myndir frá skrúðgöngum í Rio de Janeiro .
Aðstandendur hátíðarinnar í Mealhada reyndust líka hafa séð myndir frá skrúðgöngum í Rio de Janeiro .
Allavega hefði yfirskrift dagsins getað verið « veðrið er bara blekking , við erum í alvörunni í Brasilíu » .
Tónlistin var brasilísk , portúgalskir söngvararnir báru textana fram með brasilískum hreim , eftir götunni dönsuðu glimmerbornar stúlkur í skröltandi bikiníum á fjallháum hælum með risavaxið fjaðraskraut á hausnum .
Ein var meira að segja ber að ofan en máluð í tígrismunstri upp að hálsi .
Þetta var vægast sagt skrautleg skrúðganga .
Það verður hins vegar varla sagt að hún hafi verið sannfærandi .
Það getur verið að það sé 30 stiga hiti í Rio de Janeiro í febrúar en í Portúgal var 10 stiga hiti og svalur blær .
Fremst í hverjum danshópi fór sú stúlka sem hafði verið til í að vera á hæstu hælunum og efnisminnsta bikiníinu .
Hún var venjulega eldhress og hristi sínar pallíettur af ástríðu .
Á hæla hennar kom fáklætt , þreytulegt , kuldalegt og fýlulegt kvenfólk sem hafði verið skikkað í þetta níutíu mínútna hopp á háum hælum en fannst það greinilega ekkert gaman .
Þær voru ýmist alveg að missa brjóstin upp úr bikiníinu , buxurnar niður rassinn á sér , fjaðraskrautið af hausnum eða þær voru að plokka skeljag-strenginn úr borunni á sér , og hristu sig taktlaust til málamynda .
Ein var í mjög frumlegum og að sama skapi óþægilegum búningi sem samanstóð af fjólubláum snúrum sem lágu í tígulmunstri um líkamann á henni , með örlitlum efnispjötlum fyrir geirvörtum og kynfærum .
Gallinn var bara sá að snúrurnar áttu það til að síga og á tveggja sekúndna fresti þurfti hún að gera hlé á dansinum til að draga efnisbútana upp fyrir geirvörtur , án þess þó að efnisbúturinn sem huldi klofið á henni færi úr stað .
Ég hefði verið búin að hengja mig í snúrunum eftir tuttugu mínútur af þessari vitleysu .
Þarna var líka danshópur sem hefðu getað haft yfirskriftina « hvítt rusl dansar karnaval » og voru allir meðlimir vel í því .
Ein tannlaus drykkjukona benti í áttina til okkar og æpti « sjáiði , Kínverjar » .
Sem betur fer held ég að Kínverjarnir hafi verið of uppteknir við að horfa á hálfberu stelpurnar til að heyra í kellingunni .
Þannig þokaðist þetta í hringi , ein og ein hress dansstelpa , aðrar sem vildu greinilega að þetta yrði búið sem fyrst , niðurdregin börn í Mikka mús-búningum , eldgamlar konur í risastórum kjólum , og með þessu fylgdist dúðaður áhorfendaskarinn sem virtist einungis skemmta sér þegar stelpurnar voru alveg að detta úr fötunum .
Einu einstaklingarnir í skrúðgöngunni sem voru virkilega geislandi af gleði voru tveir stífmálaðir karlmenn ; einn ungur strákur í silfurpallíettubúningi sem brosti út að eyrum stanslaust í einn og hálfan tíma , og karlmaður á þrítugsaldri í níðþröngum spandexstuttbuxum og svörtum glimmertopp .
Ég áleit að hér væru komnir laumuhommar þorpsins , sem fengu eitt tækifæri á ári til að sleppa sér í óhaminni gleði .
Íslenskt mál
29. nóvember 2002
Góðir hlustendur .
Ég vil byrja á því að þakka afar góð viðbrögð við síðasta þætti mínum .
Margir hlustendur slógu á þráinn bæði til þess að veita upplýsingar um sumt af því sem spurt var um og eins til þess að lýsa yfir ánægju sinni yfir að við værum enn einu sinni farin af stað með þáttasyrpu .
Það er ánægjulegt að heyra hversu margir fagna þættinum á hverju hausti , og hvetja slík viðbrögð okkur til þess að halda áfram .
Í síðasta þætti rifjaði ég upp þrjár fyrirspurnir frá í vor sem lítil viðbrögð höfðu orðið við .
Ein þeirra var um orðasambandið að vera kominn í keypt , að vera kominn í keypt , í merkingunni « vera kominn í þrot » en það fékk ég frá sunnlenskum heimildarmanni .
Enginn hefur frætt okkur um það enn sem komið er , en ef til vill hlustar einhver nú sem kannast við að svona sé tekið til orða .
Önnur var um orðið eldhúshjálp í merkingunni « hrærivél » .
Eins og ég nefndi síðast höfðum við heimild um orðið frá manni sem ættaður er að norðan .
Fáein dæmi bárust í vor er leið og bar öllum saman um að orðið væri þýðing á enska tegundarheitinu « kitchenaid » sem margir þekkja .
Dæmin voru nær öll frá norðlenskum heimilum en ein heimild barst einnig frá Búðardal .
Eftir síðasta þátt bættist ein norðlensk heimild við .
Gott væri að frétta meira af eldhúshjálp í merkingunni « hrærivél » ekki síst ef orðið þekkist utan Norðurlands .
Þriðja fyrirspurnin var um orðasambandið að spila ræl á rófuna á sér .
Heimildarmaður minn sagði mér að það væri notað í niðrandi merkingu , og væri merkingin svipuð og « éttu það sem úti frýs » .
Fáein dæmi bárust eftir þáttinn í vor og voru nær öll af Vesturlandi og frá Vestfjörðum .
Heimildarmönnum bar saman um að merkingin væri niðrandi og svipuð eða hin sama og ég hafði nefnt .
Vestfirskur heimildarmaður kannaðist þó við orðasambandið í dálítið annarri gerð .
Hann sagði mér að sá dansaði ræl við rófuna á sér sem væri í þokkalega góðu skapi og væri að dunda sér einn við eitthvað sem ekki væri sérstaklega aðkallandi .
Nú hafa allmörg dæmi bæst við og eru þau öll á þann veg að orðasambandið sé notað niðrandi , oft í deilum þegar annar er að verða undir og segir þá « spilaðu ræl á rófuna á þér » .
Okkur þætti gott að fá fleiri dæmi um þetta orðasamband , einkum ef það er notað í annarri merkingu , en einnig væru dæmi um að dansa ræl við rófuna á sér vel þegin .
Í síðasta þætti nefndi ég Halldór Laxness og áhuga hans á þeim orðum sem notuð eru staðbundið víða um land .
Hann skráði í vasabækur orðfæri , sem hann ekki þekkti , og nýtti efnið síðar í verkum sínum .
Hann mat afar mikils tungutak íslenskrar alþýðu , sem hann kynntist á ferðum sínum , og taldi sig hafa lært mikið af kynnum sínum við hana .
Eins og ég nefndi síðast kemur í ljós , þegar litið er í söfn Orðabókarinnar , að í verkum Halldórs eru víða notuð orð sem ekki finnast þar eða fá dæmi eru um .
Ég nefndi síðast tvö af þessum orðum og boðaði að ég myndi bæti fleiri dæmum við í næstu þáttum .
Annað orðanna var sögnin að flúskra með e-ð í merkingunni « svindla ' og en það hafði Halldór merkt Snæfellsnesi .
Sögnina notaði hann síðar í Kristnihaldi undir Jökli þar sem spurt var : « er verið að flúskra með kristindóm eða hvað ? »
Það er um leið eina dæmi Orðabókarinnar úr ritmáli .
Í orðabók Eddu er þessa merkingu ekki að finna í sögninni , þar er aðeins sögnin flúskrast í merkingunni « tuskast , fljúgast á » .
Nafnorðið flúskur er þar sagt merkja í fyrsta lagi « tusk , áflog » og í öðru lagi « hálfgerðir prettir til að ná út fé » .
Ekki eru mörg dæmi til um flúskur í ritmálssafni Orðabókarinnar og aðeins eitt , þar sem orðið gæti verið notað um « pretti » .
Í talmálssafni áttum við tvö dæmi , annað í merkingunni « áflog » en hitt um « pretti » og var það frá heimildarmanni í Dalasýslu .
Þá er ekki langt í snæfellska dæmið í vasabók Halldórs og er þessarar merkingar því ef til vill helst að leita á Vesturlandi .
Annað orð , sem ég rakst á hjá Halldóri , er fastalæsingur .
Í vasabókinni stendur þessi athugasemd : « Austfirðir .
Glerungur á snjó . »
Orðið notaði hann í síðan í Sjálfstæðu fólki : « þæfíngsófærð , sögðu þeir , fastalæsíngur , klammi » , og síðar í þýðingu sinni á Fjallkirkjunni í þessari lýsingu : « Færi var með ógreiðasta móti , fastalæsingur , skelin á snjónum brotnaði undan fæti , svo maður sökk í hverju spori » .
Ekki átti Orðabókin fleiri dæmi úr rituðum heimildum en í talmálssafni voru sjö seðlar .
Fimm þeirra voru með heimildum af Austurlandi en á tveimur var skrifað upp eftir vestfirskum heimildarmönnum .
Eftir þáttinn hafði vopnfirskur hlustandi samband við okkur og þekkti hann fastalæsing vel .
Lýsti hann honum þannig að færi væri illt , kafa þyrfti djúpt í snjó og átak til að rífa sig upp úr , þar sem ísskelin leggst að fætinum .
Þetta færi er einnig nefnt læsingsófærð og broti á hans heimaslóðum .
Fleiri orð langar mig að nefna úr bókum Halldórs Laxness .
Eitt þeirra er sögnin að doffíra úr sömu vasabók .
Við hana stendur : « Færa í lag , gera við , setja í stand , útbúa .
Rang . »
( sem merkir Rangárvallasýsla . ) Dæmi Orðabókarinnar úr rituðu máli voru samtals sex um sögnina og lýsingarorðið doffíraður og má rekja öll til Halldórs Laxness .
Tvö voru úr þýðingu hans á Fjallkirkjunni en fjögur , úr eigin skáldverkum .
Steinar bóndi í Hlíðum fór í Tívolí og sá m.a. í einu sýningarhúsi að « kom nokkuð auðnuleysislegt fólk og þareftir ankannalega doffírað að gera spilirí með kolskít og pústrum og öðru miðlúngi viturlegu fasi » og í Skáldatíma segir : « á miðjum borðum trónaði útflúraður og íburðarmikill kryddbaksturinn doffíraður í flækjur af einglahári úr sykri » .
Þá langar mig að spyrja um orðið gaddstokkur .
Við það stendur aðeins í vasabókinni : « hlaupinn í gadd . »
Öll dæmi Orðabókarinnar má rekja til Halldórs .
Gaddstokk má finna í Fjallkirkjunni : « Ég fer af baki Skjóna , stirður og dofinn , óhreyfanlegur innan í gaddstokknum . »
Síðar notar Halldór orðið í Kristnihaldinu « hnjáliðirnir sem voru reyndar óljóst markaðir í lifanda lífi voru einsog gaddstokkar » , og loks í yfirfærðri merkingu í Guðsgjafaþulu : « því ekki hafði konan fyr þreifað fyrir sér en hún hljóp öll í gaddstokk með heldur óblíðu tali » .
Gaddstokk er hvorki að finna í orðabók Sigfúsar Blöndals né orðabók Eddu .
Í talmálssafni er vasabókardæmið eina heimildin um orðið en engar upplýsingar voru um hvar Halldór hefði heyrt það .
Ekkert er því vitað um útbreiðslu þess .
Annað orð líkrar merkingar er að finna í viðbæti Blöndalsbókar en það er gaddstorka .
Um það á Orðabókin eitt dæmi í talmálssafni úr Árnessýslu og er merkingin « mannheld ísskorpa á snjó » .
Um öll þessi orð , sem ég hef nú nefnt , vildum við gjarnan frétta meira .
Nú fer þættinum að ljúka og aðeins rúm fyrir fáeinar spurningar .
Kannast hlustendur við orðin hafmatur , hafmatur , af sumum borið fram habbmatur , í merkingunni « spónamatur » og töggmatur um mat sem þarf að tyggja , átmat ?
Þekkja hlustendur orðið kvellaumur , kvellaumur , notað um þann sem kveinkar sér ef komið er við auman blett á honum .
Og að lokum : þekkja einhverjir orðið gissir , gissir , í merkingunni « gortari » eða ingjaldur , ingjaldur , um mjólkurgraut .
Ég læt þessu lokið í dag .
Verið þið sæl .
Íslenskt mál 27. mars 2004 Gunnlaugur Ingólfsson
Góðir hlustendur :
Bestu þakkir fyrir margháttaðan fróðleik um efni það sem um var rætt í síðasta þætti mínum og fleira sem þar flaut með bæði skylt og óskylt .
Ég ræddi dálítið um orðin spektarföl og sauðspekja sem höfð eru um nokkurn snjó eða föl fyrst á haustin og auðveldar mönnum að smala .
Fyrrnefnda orðið , spektarföl , barst okkur norðan úr Norður-Þingeyjarsýslu en hitt , sauðspekja , vestan af Fjörðum .
Þeir sem ekki þekktu þessi orð né önnur um þetta sama , tóku þó undir það að oft væri til bóta að nokkurt snjóföl væri þegar smalað er og orðuðu það svo að að snjórinn væri besti smalinn eða besti smalinn væri að fá föl í fjöllin .
Engin önnur dæmi en hið þingeyska höfum við um orðið spektarföl en vel væri þegið að vita hvort það þekkist eitthvað víðar .
Hins vegar eru nokkur dæmi um orðið sauðspekja eins og ég vék að síðast og vil aðeins rifja það upp hér og bæta dálitlu við .
Í talmálssafni Orðabókarinnar er eitt dæmi auk hins vestfirska sem fyrr var getið .
Er það haft eftir heimildarmanni úr Mýra- og Borgarfjarðarsýslu en hann tekur það fram að hann sé ekki viss hvar hann hafi lært orðið .
Enn fremur er orðið sauðspekja tilgreint í tveimur merkingum í orðabók Blöndals og er önnur þeirra um dálitla vetrarbeit .
Auk þessa , sem nú var nefnt , er eitt dæmi um orðið í ritmálssafni Orðabókarinnar .
Það er úr embættisskrifum Árna Magnússonar frá árinu 1710 en lýtur að galdrabrennumáli nokkrum áratugum áður .
Ekki er samhengið ljóst í fljótu bragði en ég les þetta upp til fróðleiks : Anno 1677 var brendur Þorbiörn Sveinsson ur Borgarfirde fyrer skrift og medferd á nockrum characteribus , saudspekiu , og ad vita hver frá sier stæle .
Með characteribus er átt við galdrastafi .
Þessi klausa Árna er tekin eftir Alþingisbókinni 1677 og þar greinir að á Þorbirni þessum hafi fundist þrjú kver og skinnlengjur með óvenjulegum characteribus .
Enn fremur stendur þar , , að nefndur Þorbjörn hafi meðkennt sig sjálfan skrifað hafa tvö af þessum kverum ...
og svo til reynslu brúkað , fyrst einn staf að vita , hver frá sér stæli ...
.
Sömuleiðis nokkra af þeim stöfum til að spekja fénað með , ...
. »
Greinilegt er að stafirnir lúta m.a. að því að spekja fénað en Árni myndar þarna orðið sjálft , sauðspekja , úr orðasambandinu að spekja fénað en Árni var fæddur og uppalinn vestur í Dölum .
Af öllum þessum ástæðum þykir mér líklegt að orðið sauðspekja tíðkist eða hafi tíðkast eitthvað til skamms tíma vestanlands og væri vel þegið að fræðast frekar um það .
Eftir síðasta þátt hafði Valgeir Sigurðsson í Kópavogi samband við mig og gerði að umræðuefni sauðspekju og spektarföl .
Valgeir er Vopnfirðingur að uppruna og kvaðst hann ekki þekkja þessi orð .
Þvert á móti sagðist hann þekkja og hafa notað í sínum átthögum orðið óspektarföl , óspektar- og lýsti því nokkru nánar .
Óspektarföl segir Valgeir að sé þunnt föl sem fellur á auða jörð , rétt sporrækt .
Fé sem vant var að krafsa varð mjög órólegt á slíkri jörð , hljóp og rásaði fram og aftur til að finna auðan blett .
Ég skil það sem svo að þetta hafi verið almennt mál í átthögum Valgeirs eystra .
En fróðlegt væri að vita hvort þetta orð , óspektarföl , hafi verið notað víðar þar eystra , t.d. á Jökuldal og Héraði .
Að lokum er rétt að vekja athygli á orðmynduninni sauðspekja .
Nafnorðið -spekja er að sjálfsögðu skylt sagnorðinu að spekja og dregið af lýsingarorðinu spakur .
Þetta er hins vegar eina orðið sem svo er myndað , þ.e. með nafnorðinu spekja að síðara lið og eitt og sér er það afar fátítt og Orðabók Háskólans hefur einungis eitt dæmi um það , þ.e. í vísu eftir Pál lögmann Vídalín en hendingin hljóðar svo : * Hryggspönn tekur hann um tröll , / hrindir vægð og spekju .
Í síðasta þætti vék ég að orðinu gólfgengi og nokkrum öðrum orðum sem lúta að góðu göngufæri á snjó eða öllu heldur hjarni , s.s. fjalfellu , pallgöngu og gólffæri .
Þau dæmi sem Orðabókin hefur um gólfgengi virtust benda til Austurlands og svör hlustenda upp á síðkastið benda einnig til að svo sé .
Heimildarmenn úr Vopnafirði , af Borgarfirði og suður í Berufjörð taka fram að þeim sé þetta orð , gólfgengi , tamt um hjarn sem sé gott yfirferðar .
Þegar komið er norður í Þingeyjarsýslur er fremur notuð orðmyndunin gólfganga og nær sú orðmynd norður í Eyjafjörð og jafnvel í Skagafjörð .
Orðið þilja og fleirtölumynd þess , þiljur , er haft um samfellda hjarnbreiðu yfir allt svo að hvergi sér á jörð .
Þetta virðist þekkt víða um land .
Stundum er sagt þiljufenni eða þiljugaddur og sýnist sú orðnotkun vera bundin við norðausturhluta landsins , Múla- og Þingeyjarsýslur .
Mjög hart hjarn er stundum kallað harðahjarn eða skarpahjarn og norðan úr Mývatnssveit barst okkur orðið meitilhjarn um afar hart hjarn .
Á Norðausturlandi er talað um meitilgljá og meitilfæri á slíku hjarni .
Viðmælandi okkar í Mývatnssveit tjáði okkur að þegar komið var fram á bílaöld hafi stundum verið talað um fleytingshjarn .
Þá er færðin með þeim hætti að einungis verður komist aðra leiðina eftir sömu slóðinni .
Um harðan , samanbarinn snjó eftir storm er haft orð eins og barfenni og eru þau dæmi , sem við höfum fengið um þetta , öll af austurhluta landsins , allt frá Austur-Skaftafellssýslu , um Múlasýslur og norður í Þingeyjarsýslur .
Þegar jafnt er yfir allt af ísi og hjarni er stundum talað um fjalfellu og er það orð víða þekkt , einkum vestanlands og norðan .
Það er einnig notað um samfellda rekabreiðu í fjöru eða smávíkum .
Orðabókin hefur fengið dæmi um þetta úr Rauðasandshreppi í Vestur-Barðastrandarsýslu : Rekinn var svo mikill að víkin var ein fjalfella af rekavið , er haft eftir einum heimildarmanni af þeim slóðum .
En nú ætla ég að láta lokið þessu hjarntali um sinn og snúa mér nokkuð að tóbaksorðunum sem ég hef spurt um að undanförnu .
Orðin görn , spotti og tala lúta öll að munntóbaki .
Það kom fyrrum í lengjum í laginu eins og taumar eða snúrur og var undið upp í hönk og lagt þannig í umbúðirnar sem lengstum voru stærri en svo að menn bæru þær á sér daglega .
Þetta var kallað skro .
Þá var tekin hæfileg lengja til eins dags eða svo og skorin af hönkinni og lögð í tóbaksdósir þær er menn báru á sér .
Þegar tóbaksþörfin kallaði , var slitinn svolítill spotti , tala , af , hæfilegur skammtur til að stinga upp í sig í einu , og var þess háttar tóbaksneysla nefnd að taka upp í sig , en einnig var talað um að tyggja skro .
Dálítill tóbaksbiti var einnig kallaður pís .
Neftóbakið kom óskorið í bitum sem kallaðir voru rjól og var síðan saxað niður með sérstöku áhaldi sem nefnt var tóbaksjárn .
Ég hef áður lýst því hvernig sumir notuðu neftóbak sem munntóbak með því að vefja því inn í dálitla dulu og stinga henni upp í sig og láta hana liggja þar .
Á tímabili var hér tóbak sem nefnt var baðtóbak .
Þetta tóbak kom í laufum eða blöðum og var jafnframt kallað blaðtóbak .
Einnig gekk það undir nafninu baddi .
Lögur af þessu tóbaki var notaður í lyf handa sauðfé , bæði innvortis gegn ormum og útvortis gegn kláða .
Af þessum sökum létti landssjóður tollaálögum af baðtóbakinu og var það stundum nefnt landssjóður .
Heldur mun þetta hafa verið groddaleg vara en sumir létu sig þó hafa það að tyggja þetta í sparnaðar skyni .
Viðmælendur mínir hafa frætt mig um þetta að undanförnu og nokkrir muna t.d. enn eftir landssjóðsnafninu á þessu baðtóbaki .
Ég vil geta þess að lokum að kímileg klausa um landssjóð eða badda er í Sjálfstæðu fólki eftir Halldór Laxness , 70. kafla , bls. 436-37 í annarri útgáfu sögunnar frá árinu 1952 .
Að síðustu vil ég spyrja um fáein atriði .
Kannast hlustendur við orðalagið að leggja land í tröð , leggja land í tröð , og hvað merkir það .
Þekkir einhver máltækið skuldlaus er skakan þótt súrar séu áfirnar , skuldlaus er skakan þótt súrar séu áfirnar ?
Hafa einhverjir heyrt tekið svo til orða um þann sem er bæði fljótur og viljugur að hann sé eins og fjöður í lás , fjöður í lás ?
Ég þakka áheyrnina , verið þið sæl !
Íslenskt mál
26. febrúar 2005
Góðir hlustendur .
Bestu þakkir fyrir góðar viðtökur við síðasta þætti mínum .
Ég nefndi þá að ég myndi fjalla um dönsk tökuorð í heimilishaldi í dag en áður en ég kem að því efni langar mig að nefna þrjár fyrirspurnir sem okkur hafa borist .
Ein var um orðið héri í sambandinu að senda héra .
Þá er átt við að senda einhvern til að kanna eitthvað , líta á eitthvað á undan öðrum .
Ég kannast sjálf aðeins við notkun héra um hlaupara sem fara á undan þeim sem keppir til sigurs í langhlaupum til þess að hjálpa honum að halda góðum hraða í fyrri hluta hlaupsins .
Þá er sagt að hann hafi með sér héra .
Sambandið að senda héra er merkingarskylt og við vildum gjarnan frétta af því .
Önnur fyrirspurnin snýst um eldra orðalag .
Í úttektum frá 18. og 19. öld á Hallormsstað í Skógum á Fljótsdalshéraði kemur fyrir orðalagið upp á bænum .
Alls staðar er verið að tala um smiðju eða smiðjukofa , til dæmis : « Smiðjukofi upp á bænum 2 gólf » og « Smiðjuhús upp á bænum 3 stafgólf . »
Kannast einhverjir við að svona sé tekið til orða og hvað er þá átt við ?
Þriðja fyrirspurnin var um orðasambönd tengd tánum .
Spurt var annars vegar um orðasambandið að elta á sér tærnar í merkingunni að gera ekki neitt og hins vegar að vera á tánum yfir einhverju .
Mér hefur virst merkingin vera tvenns konar .
Annars vegar notar fólk sambandið um að vera reiðubúinn til einhvers en hins vegar um að vera ákafur , stressaður eins og einn viðmælandi minn komst að orði ..
Vildum við gjarnan frétta af þessu orðasambandi sem komið er til okkar beint úr ensku .
Í framhaldi af þessu láni úr ensku ætla ég að snúa mér að nokkrum dönskum tökuorðum sem ég nefndi nýlega .
Þetta voru sagnirnar píska , kokka , speða , pússa , skrúbba , glatta og vaska .
Flestum ber saman um að sumar sagnanna lifi góðu lífi í málinu en að aðrar heyrist sjaldan eða aldrei .
Ekki bárust mér margar heimildir , ef til vill vegna þess að hlustendur telja orðin svo algeng en dæmi okkar eru fá og fleiri væru mjög vel þegin .
Orðabókin á sárafá dæmi um sögnina að píska í merkingunni « þeyta » , t.d. þeyta rjóma , og er hið elsta þeirra frá því snemma á 20. öld .
Sögnin er þó talsvert eldri í málinu í merkingunni að « lemja með svipu » og « láta einhvern þræla » t.d. píska einhvern áfram .
Áhaldið sem notað var til að lemja með nefndist pískur .
Ég man eftir því úr bernsku að talað væri um að píska eggjahvítur eða rjóma og áhaldið var nefnt pískari .
Nú finnst mér að sögnin þeyta og nafnorðið þeytari heyrist nánast eingöngu en vildi gjarnan frétta frá hlustendum hvort píska og pískari séu enn eitthvað notuð .
Bæði eru fengin að láni úr dönsku þar sem sögnin er piske en orðið yfir svipuna er pisk .
Þeytarinn er aftur á móti kallaður piskeris á dönsku núna en áður fyrr var notað orðið pisker og þaðan er íslenska orðið pískari fengið .
Sögnin að kokka hefur lifað lengi í málinu og Orðabókin á dæmi allt frá 17. öld .
Ásgeir Blöndal Magnússon telur að hún sé fengin að láni úr dönsku kokkerere « matreiða » .
Sennilega er hún lítið notuð nú til dags og sagnirnar matreiða eða elda alveg náð yfirhöndinni .
Sama er að segja um kokkhús sem einnig er fengið að láni úr eldri dönsku kogehus .
Ég minnist þess að hafa oft heyrt talað um að kokka í bernsku og vildi gjarnan frétta af því frá hlustendum hvort þeir muni eftir sögninni og nafnorðinu kokkhús og hversu lengi þeir telji orðin hafa verið notuð .
Sögnin speða hygg ég að heyrist sjaldan eða aldrei lengur en hún mun hafa verið algeng í reykvísku máli á fyrri hluta 20. aldar .
Hún er fengin að láni úr dönsku spæde og merkir að þynna t.d. graut eða súpu með vatni eða mjólk .
« Ég þarf að speða grautinn , » var þá sagt .
Sögnin að pússa er enn eitt tökuorðið , fengið frá dönsku pudse , og virðist hún lifa þokkalegasta lífi enn í dag .
Hún þekkist í málinu allt frá 17. öld .
Talað er um að pússa til hjá sér í merkingunni « taka til » , fólk pússar sig þegar það fer í betri fötin , silfur er pússað , steinsteypa er pússuð og svo framvegis .
Nafnorðið púss « betri fatnaður , spariföt » er einnig úr dönsku og orðasambandið að vera í sínu stífasta pússi þ.e. í sínum bestu fötum er fengið beint frá Dönum .
Sögnin skrúbba hefur verið notuð í málinu frá því snemma á 20. öld og sama er að segja um nafnorðið skrúbba í kvenkyni og skrúbbur í karlkyni .
Hér í kringum mig á Orðabókinni virðist karlkynsmyndin algengari en sjálf tala ég alltaf um skrúbbuna .
Eldri myndir eru með u-i , skrubba og skrubbur .
Ekki er ólíklegt að þær hafi orðið þannig til að fólk hafi kynnst áhaldinu af prenti .
Orðin eru fengin að láni úr dönsku og skrifuð þar með u-i .
Fengur væri að frétta hvort hlustendur noti u eða ú í sögninni og nafnorðinu og hvort þeir noti ef til vill eitthvert annað orð frekar .
Oft er skrúbban notuð til að skúra gólf og er þar komið enn eitt tökuorðið .
Sögnin er til í málinu frá því á 18. öld og er notuð enn í dag .
Sumir kjósa þó heldur að þvo gólfið .
Algeng voru orðin skúringarfata og skúringartuska og konur , sem tóku að sér ræstingar , voru gjarnan nefndar skúringarkonur .
Hvernig er með þessi orð , eru þau hlustendum töm eða kjósa þeir heldur önnur í staðinn ?
Sögnin glatta hefur ekki náð inn í þær bækur sem Orðabókin hefur safnað dæmum úr .
Hún var vel þekkt í talmáli en heyrist sjaldnar nú .
Ég kannast vel við að glatta yfir flík ef rétt þarf að strjúka hana lítillega en óþarfi er að strauja .
Nýlega hafði heimildarmaður samband við okkur og þekkir hann sögnina vel úr múrverki .
Hún er notuð þegar sléttað er yfir blauta steypu og er það gert með sérstöku bretti , glattbretti .
Síðasta tökusögnin úr heimilishaldi , sem ég ætla að nefna núna , er vaska .
Talað var um að vaska upp þegar á 17. öld .
Um aldamótin 1900 hefur verið einhver umræða um nafnorðið vask í merkingunni « þvottur » og sögnina að vaska því að í blaðinu Fjallkonunni er að lesa árið 1900 : « Vask , þvottahús ( vaskeri ) , vask og að vaska er góð íslenzka . »
Ekki er ég viss um að öllum hafi þótt það og athugasemdir voru gerðar við vaskhús og sögnina að vaska í minni bersku .
Algengara virðist mér nú að fólk tali um að þvo upp .
Ef til vill hjálpar uppþvottavélin þar eitthvað og nú er talað um þvottahús fremur en vaskhús eða vaskahús .
Sömuleiðis vandist ég orðinu þvottabretti en ekki vaskbretti sem við eigum þó dæmi um og er komið til okkar úr dönsku eins og svo margt annað í heimilishaldi .
Ég vildi gjarnan fræðast um öll þessi dönsku tökuorð og hlustendur mega gjarnan gauka að mér öðrum sem þeir muna eftir .
Áður en ég segi skilið við dönsk áhrif á málið langar mig að spyrja hlustendur um lýsingarorðið forkelaður « kvefaður » og sögnina að forkelast « kvefast » .
Ég heyrði þessi orð , sem ég þekki svo vel úr mínu bernskumáli , notuð um daginn í dálitlum hópi blönduðum að aldri og kom þá í ljós að yngra fólkið þekkti þetta alls ekki .
Nú er tíminn hlaupinn frá mér og þátturinn á enda .
Í næsta þætti sný ég mér að boltaleikjunum sem ég spurði um fyrr í haust og dálítið hefur frést af .
Þessi þáttur er minn tvöhundraðasti frá því að ég kom í hóp fyrirrennara minna haustið 1978 og ég vil nota tækifærið og þakka öllum sem hjálpað hafa til við söfnun okkar úr mæltu máli .
Ég læt þessu lokið í dag .
Verið þið sæl
Við Þvottalaugarnar í Laugardal 19. júní 2002 Prédikun : séra Auður Eir Vilhjálmsdóttir
Guðþjónusturnar á 19. júní eru haldnar með Kvenréttindafélagi Íslands og Kvenfélagasambandi Íslands .
Sjáið nú þennan fallega og marglita dúk sem ég tek upp úr þvottakörfunni og legg yfir prédikunarstólinn .
Þetta er einn af dúkunum sem við höfum á borðinu okkar í Kvennakirkjunni í Þingholtsstræti .
Hann gæti alveg eins verið í kvenfélagsambandinu eða kvenréttindafélaginu eða heima hjá þér .
Við eigum allar alla vega dúka sem við breiðum á borðið fyrir gestina okkar og okkur sjálfar .
Við setjum á þá mávastellið eða leirdiskana , súpur og sósur , ilmandi rétti og kaffi og súkkulaðkökur og rjóma og epli .
Við sitjum og tölum og hlæjum og lífið er er vægast sagt yndislegt .
Eitthvað af matnum drýpur alltaf á dúkana , og kertin drjúpa og þeir þekjast litríkum blettum .
Svo við skellum þeim í þvottavélina einhvern næsta daginn , þurrkum þá og setjum þá hreina og ilmandi aftur inn í hillur þangað til við notum þá næst .
Við erum einhvern veginn eins og þessir dúkar .
Við erum yndislegar manneskjur sem röðum fólki í kringum okkur og gerum því lífið betra og skemmtilegra .
Og við tökum við alls lags slettum og gusum sem þarf stundum að þvo af okkur .
Það er fátt betra en fá að standa í ljómanum af góðu fólki sem er ekkert að velta því fyrir sér hvað það er gott og skemmtilegt .
Það er það bara .
Alveg eins og þú .
Og hvað skyldi nú verða til þess að góðu fólki , og þér líklega þar með , þyki það ekki alltaf verulega til skemmtunar , hvorki sér né öðrum ?
Það er umhugsunarefni kvöldsins .
Það er sálarþvotturinn .
Ég held að það sé svoleiðis með okkur allar að okkur finnst stundum að við verðum að þvo eitthvað af okkur .
Hvað finnst þér þú stundum þurfa að þvo af huga þínum ?
Stundum er það bara eitthvað eitthvað , einhver dæmalaus og óútskýranleg vitleysa .
En stundum er það áhyggja og depurð og eitthvað sem er í rauninni alvara .
Lífið er röndótt eins og dúkarnir okkar
Ég er sannfærð um að það er ekkert í lífinu eins eðlilegt og að finnast lífið óeðlilegt , dapurlegt , fullt af áhyggjum , skelfilegt og öryggislaust .
Af því að lífið er bara svoleiðis .
Í aðra röndina .
Eða það held ég .
En í hina er lífið skemmtilegt , öruggt og glaðklakkalegt .
Þess vegna sveiflumst við upp og niður eins og dúkarnir okkar á snúrunum í vorþeynum , og stundum vitum við ekki hvers vegna .
En stundum vitum við það .
Það er stundum út af öðrum manneskjum .
Af því að þótt þær séu venjulegast svo dæmalaust yndislegar geta þær líka orðið einhvernveginn svo allt öður vísi .
Það er furðulegt .
Þær segja ekki alveg alltaf það sem okkur finnst þær eigi að segja og eru öðru vísi en við vildum .
Og það er enn verra , finnst mér , að ég segi stundum eitthvað sem ég gæti bitið úr mér tunguna fyrir að hafa sagt .
En þá er það orðið of seint svo ég er ekkert að því .
Við spilum ýmis lög á sálir hvert annars .
Við mótum daga annarra og þau móta daga okkar .
Og hvað sem er sagt um að við breytum engum nema sjálfum okkur erum við alltaf að breyta einhverju ofurlitlu hvert fyrir öðru .
Og stundum miklu .
Með því sem við segjum og segjum ekki og gerum og gerum ekki .
Þvottabali Guðs
Og það er af þessu öllu sem við þurfum að fá að dífa okkur í þvottabala Guðs , held ég .
Til að þvo af okkur mistökin og misskilninginn og allt sem særði okkur og kom okkur til að særa aðrar manneskjur .
Hugsaðu þér bara ef við gætum lagt okkur stutta stund í bleyti hjá Guði á hverjum degi og svo myndi hún þvo af okkur það sem særir okku .
Hún myndi vinda okkur varlega milli handanna og breiða okkur til þerris á grænu grasinu sínu , taka okkur inn ilmandi af hreinu loftinu og strauja okkur rétt aðeins , ef henni fyndist það þurfa .
Og þá værum við tilbúnar fyrir næstu atburði eða næsta dag .
En það er nú einmitt þetta sem er hægt .
Við megum dífa okkur í þvottabala Guðs svo að hún þvoi af okkur þreytu okkar , leiða og áhyggjur , depurð og kvíða , og hvað annað sem þjáir okkur , líka það sem er bara hugarburður okkar og tóm vitleysa og okkur til skammar að vera að burðast með .
Þetta er auðvitað ekkert smámál .
Það er stórmál .
Og ef við getum þetta , það er að segja þegar við getum þetta , verður líf okkar allt öðru vísi .
Eins og við vitum og höfum oft fundið .
Það er ekki það að öll málin sem við glímum við hverfi , sum vandamál halda áfram að vera vandamál .
Og ég er viss um að í þvottabala Guðs fáum við styrkinn til að bera þessi mál og þora að bera þau .
Alveg eins og þvottakonurnar báru þvottinn inn allan Laugaveginn og hingað inn eftir .
Þær skildu hann ekki eftir niður við Frakkastíg eða inni við Hlemm .
Þær fóru ekki að gera eitthvað annað og taka í nefið og hætta við þvottinn .
Það hvarflaði ekki að þeim .
Og þegar þær voru búnar að þvo hann voru þetta alveg sömu sængurfötin og pilsin og skyrturnar sem þær höfðu komið með , bara hrein og fín og ilmandi .
Það er svoleiðis sem Guð þvær okkur í þvottinum sínum , við erum þær sömu eftir sem áður , en við höfum eignast nýjan kraft og ilm og yndisleika .
Sumt er farið , eins og vitleysan sem við ölum með okkur .
Sumt er enn , það er enn þungt , en við þorum að bera það heim aftur , eins og þvottakonurnar gerðu .
Og við vitum að við getum það .
Mildar og máttugar konur kvennahreyfingarinnar , við sjálfar
Við erum að tala um okkur sjálfar og um kvennahreyfinguna á þessum hátíðisdegi kvenna .
Við óskum allar Kvenréttindafélaginu til hamingju með 95 ára afmælið og þökkum því fyrir starfið .
Við erum líklega allar á einn eða annan veginn tengdar hinni miklu og undursamlegu kvennabaráttu sem var mesta breytingarhreyfing síðustu aldar .
Það er kvennabaráttunni alveg hreint ómetanlegur styrkur að við séum allar , hver og ein , í þvotti hjá Guði .
Því sterk vinátta sterkra kvenna breytir heiminum .
Og Guð þarfnast kvenna sem hafa sjálfstraust og eru mildar og máttugar .
Það er svoleiðis sem við verðum þegar Guð vindur okkur eftir þvottinn sinn .
Við verðum mildar og máttugar .
Og það er það sem heimurinn þarfnast núna .
Núna þegar kvennahreyfingin er búin að láta þrjár máttugar bylgjur ganga yfir veröldina : Bylgjuna sem Jesús kom af stað og er sagt frá í Nýja testamentinu , bylgjuna sem byrjaði í frönsku stjórnarbyltingunni og kvennaheyfingu Bandaríkjanna , og svo bylgjunni sem byrjað um 1960 .
Og hvað nú ?
Hvað finnst þér ?
Mér finnst , ég held , ég er alveg viss um , að það sem Guð þarfnast af okkur núna , til að reisa næstu kvennabylgju , sé að við , hver og ein , þvoum okkur í vatninu hennar og látum mjúkar hendur hennar breiða okkur út í blæinn sem styrkir okkur og gerir okkur nýjar og mildar og máttugar .
Núna , þegar við höfum fengið möguleika til að menntast og stjórna , þurfum við umfram allt að bera kvenlegar hugmyndir aldanna inn á sviðið .
Við megum ekki ganga inn í leikritið eins og það er .
Við verðum að breyta því .
Með anda þvottakvennanna , þeirra sem þvoðu og þjónuðu og gerðu lífið aftur hreint og gott .
Konur hafa alltaf sýnt umhyggju .
Og við skulum halda því áfram þegar við fáum völdin , þegar við stjórnum og ráðum á skrifstofum og spítölum og skipum og flugvélum og kirkjum .
Við skulum ráða með mildi .
Þvottakonurnar áttu ekki valdið til að stjórna sínum eigin verkum .
Við eigum miklu meira vald til að ráða sjálfar störfum okkar .
Notum þetta vald til góðs fyrir veröldina .
Mótum nýja stefnu .
Við getum það
Guð sem þvær þvott og bakar og sópar , Guð sem sýndi öllu fólkinu sínu óendanlega umhyggju , er sífelld fyrirmynd okkar .
Hún sýndi alltaf umhyggju .
Og hún átti alltaf valdið .
Hún sleppti því ekki .
En hún sat ekki að því ein .
Hún gaf öllum sem unnu með henni vald til að eiga og nota og njóta .
Tökum höndum saman við kvennahreyfinguna um allan heiminn .
Og höldum mjúkt og fast í hendur hver annarrar .
Mótum nýja stefnu .
Við getum það .
Gerum það .
Guð blessi þig .
Amen
Messa í Háteigskirkju 13. október 2002 Predikun : séra Auður Eir Vilhjálmsdóttir
Fagnaðarerindið
Ég skrifaði þessa ræðu í dag .
En ef ég hefði vitað það í gær að veðrið yrði svona í dag hefði ég skrifað hana í gær .
Af því að í gær var veður til að skrifa .
Þú manst hvernig veðrið var , létt og ljósgrátt og hlýtt og faðmandi .
En í dag er það dökkgrátt og mér finnst það ekki yndislegt .
Ég heimsótti þrjár góðar manneskjur eftir hádegið en staldraði hvergi þótt mér væri boðið það , af því ég þurfti að fara heim og skrifa , og kaupa brauð í leiðinni .
Ég fór í tvær búðir .
Það fékkst ekkert sem ég ætlaði að kaupa og aðgerðaleysið var breitt yfir allt þar inni .
Svartir plastpokar voru meira að segja lagðir yfir það sem var í glerborðinu í annarri búðinni , og ekkert umleikis .
Ég hefði geta tekið brauð síðan í gær eða fyrradag og haft með mér heim , en hver kærir sig um svoleiðis brauð ?
Ekki ég .
Svo ég fór heim að skrifa .
Það sem átti að vera svo lauflétt og yndislegt , en myndi verða þungt og litlaust .
Og það er ekki leyfilegt að skrifa þungt og litlaust um fagnaðarerindið .
En stundum verður ekki við því gert .
Eins og það sem á að verða svo gott verður stundum þyngslalegt .
Eins og kökur sem falla .
Og sósur sem brenna við .
Og eins og liturinn á veðrinu í dag og líf mannsins sem ég ætla að segja þér ofurstutt frá .
Í morgun heyrði ég sögu um ungan mann sem fór í fæðingarorlof .
Þetta er þriðja barnið hans og fyrsta sinnið sem hann fer í fæðingarorlof .
Hann sagði frá því úti í bæ hvað honum þætti gott að vera í fæðingarorlofi , en svo uppgötvaðist það fyrir slysni að hann treystir sér ekki til að nota orlofið .
Hann tók það bara en notar það ekki .
Hann fer í vinnuna á hverjum degi eftir hádegið og er þar til fimm .
Hann þarf ekki að segja neinum frá því af því að hann vinnur sem mest einn og gat flutt verkin í annað hús þar sem annað fólk vinnur þau .
Og af því að konan hans er líka heima .
Svo hann getur setið sjálfur í vinnunni sinni eftir hádegi og gert ekkert .
Nema bara losnað við að vera heima allan heila daginn .
Þegar ég heyrði þetta í morgun fannst mér þetta svo fyndið .
Samt hugsaði ég með mér um leið að þetta væri ekkert fyndið , heldur segði það söguna um kjarkinn sem þarf til að vera heima hjá sér allan daginn og passa börnin sín .
Og þvo og elda og fara í leigubíl upp á slysavarðstofu með börnin sem meiða sig , sem klemma sig og höggva sundur á sér skinnið , og það þarf að hætta við að fara á fundi eða í bíó , og finnast það of mikil fyrirhöfn að klæða þau börnin sem eru ekki í vagni , og fara út að ganga .
Og þegar leið á þetta blýlitaða síðdegi í dag skildi ég þennan mann betur og betur .
Og ég hugsa að þú gerir það líka .
Ég hugsa kannski , en ég veit það samt ekki , af því að ég þekki hann ekki og veit ekki hvað hann heitir og hef aldrei séð hann og , að honum hafi fundist veröldin í fæðingarorlofinu einhvern veginn svona dauf og dýrðarlítil eins og mér fannst hún í dag .
Að honum hafi kannski fundist það þegar hann átti að vera heima hjá sér allan daginn .
Og passa smábarn .
Og tvö önnur börn .
Og geta ekkert farið út .
Ég hugsa að þið hafið margar lesið grein í einhverju helgarmoggablaðinu fyrir nokkrum vikum um það hvað fólki er farið að finnast það erfitt að koma heim til sín eftir vinnu .
Það hangir og hangir í vinnunni til að þurfa ekki að fara heim .
Af því að það er selskapslegt í vinnunni og reglusemin og róin miklu meiri en heima .
Heima hjá fólki sem á lítil börn er eintómt vesen klukkan fimm , og ekkert búið að laga til , og erfitt að finna pláss á elshúsborðinu til að strá salti á fiskinn áður en hann er vafinn í hveiti og steiktur .
Og kannski finnst sumum fiskurinn óspennandi og hefðu heldur viljað pylsur eða pitsur eða spakhettí .
Ég veit þú veist hvernig þetta er .
Þú þekkir þetta allt .
Og þú veist eins vel og ég að þetta er allt um fagnaðarerndið .
Fagnaðarerindið er það að við skulum geta farið í vinnuna og farið heim , lagað til , steikt fiskinn , ráðið fram úr vandanum , sofnað og vaknað aftur til alls hins sama .
Fagnaðarerindið er að við getum það og gerum það og vitum að þótt það sé stundum þyngslalegt eins og veðrið í dag er það miklu oftar glaðlegt .
Eins og veðrið í gær .
Þegar leið fram á síðdegið og klukkan var orðin fimm fór mig að langa svo til að tala við ykkur um þetta allt .
Þetta lífsmunstur sem konur hafa alltaf búið við , og búa við .
Og ég ætla að segja það strax að ég er ekkert að segja að bara konur kunni að búa við lífsstíl sem heimtar það af þeim að vera heima og laga til og passa börn og aldrað fólk .
Ég held að menn geti það líka , og ég hugsa að kannski muni maðurinn sem ég heyrði um í morgun geta lært það núna í vikunni .
Mig langaði svo að segja það við okkur að VIÐ höfum kunnað þennan lífsstíl .
Og að það er fagnaðarerindi .
Það er fagnaðarerindi þitt að þú getur lifað því lífi sem þú þarft að lifa .
Og það er kannski alls ekki það að passa börn .
Þú átt kannski börn sem eru orðin svo roskin að þau passa sig sjálf .
Eða þú átt kannski engin börn og þarft ekki nema rétt sjaldan að passa börn sem annað fólk á .
Kannski er fólk alltaf að ragast í þér og spyrja hvort þú ætlir ekki að eignast börn .
Eða segja við þig að þú hafir nú nógan tíma til að gera eitt og annað af því að þú eigir engin börn .
Og kannski finnst þér þreytandi og kannski einmanalegt þegar þú ert með öðrum konum sem eru alltaf að tala um sín börn , hvort sem þau eru lítil eða fullorðin .
Þær kunna að guma endalaust af þessum börnum .
Og segja endalausar frægðarsögur af þeim .
Það hefur verið ein af veigamestu og vandasömustu spurningum kvennahreyfingarinnar hvað eigi að segja um konur og börn .
Á að gera ráð fyrir því að konur séu mæður ?
Eða á að gera ráð fyrir því að þótt konur séu mæður eigi þær ekki að láta það hafa áhrif á lífið utan heimilisins ?
Eiga þær að sjá sjálfar um það hvernig þær láta gæta þessarra barna og vera ekki að tala meira um það ?
Ég held að fagnaðarerindið felist í því að geta svarað þessum spurningum .
Ég held það ekki bara .
Ég er handviss um það .
Við verðum að svara þeim .
Bara núna strax .
Í kvöld .
Og ég skal segja þér hvað ég held að fagnaðarerindið segi um þær .
Þú skalt bara hlusta vel .
Af því að það sem ég segi er bráðmerkilegt .
Það er þetta : Jesús sagði að fagnaðarerindið væri það að vera til og njóta fagnaðarerindisins og nota það sér og öðrum til blessunar .
Hann sagði að það væri alls ekki rétt sem var sagt þá , og er enn sagt við konur , nefnilega , að fagnaðarerindi okkar sé það að vera mæður .
Þetta er svo merkilegt að við megum til með að hlusta vel á það og hugsa lengi um það .
Því þetta leysir okkur undan því að þurfa nokkurn tíma að hugsa okkur að við séum verðmætar vegna þess að við erum hlekkur í framvindu mannkynsins .
Eða að það sé af því að við getum passað aðrar manneskjur .
Við erum verðmætar af því að við erum við sjálfar .
Og þetta fagnaðarerindi Jesú heldur svona áfram : Þess vegna geturðu látið þér vel lynda það afskaplega vel að vera móðir .
Þú getur passað börnin þín sjálf allan heila daginn .
Eða þú getur farið út að vinna og falið börnin þín í umsjá annarra á meðan .
Og þess vegna geturðu látið þér það jafn vel lynda að vera ekki móðir og nota dagana til annars , eins og þú sjálf sérð að er best .
Þú getur passað aðrar manneskjur , og þú getur passað sjálfa þig , og þú getur þegið það að aðrar manneskjur passa þig þegar þú þarft .
Þetta er fagnaðarerindið .
Það er um það að vera til .
Og um það að láta tilveruna ekki bara vera einhvern veginn og einhvern veginn , heldur stjórna henni eins mikið og við getum .
Og að vita að við stjórnum ekki öllu .
Við getum það ekki .
Og við þurfum þess heldur ekki .
En við skulum stjórna því sem við þurfum og getum og njóta þess .
Núna þurfum við að skrifa djúpa kvennaguðfræði saman .
Við þurfum að skrifa kvennaguðfræði um fagnaðarerindið sem getur lifað af blýgráa daga þegar búðirnar breiða svarta plastpoka yfir glerborðin sín og ekkert er um að vera .
Þegar áttatíu manneskjur í Reykjavík sækja um að fá að vinna á símanum í einu fyrirtæki .
Þegar tvö hundruð manneskjum er sagt upp í einu .
Þegar ungur maður getur ekki horfst í augu við að vera heima í fæðingarorlofinu sínu af því að það er svo óbærilega leiðinlegt að hann lætur konuna sína bara vera eins og hún sé ein í fæðingarorlofi .
Þegar það er sagt hikstalaust að þunglyndi verði skaðvænlegasti sjúkdómur þessarar aldar .
Allt þetta er hluti af fagnaðarerindinu .
Það er hvatnig til okkar , til að skrifa kvennaguðfræði um menninguna sem gerir þetta allt svona blýgrátt .
Það er eitthvað að menningunni sem úthlutar vinnunni sinni svoleiðis að áttatíu manns þurfa að sækja um að fá sömu vinnuna og það er óbærilega leiðinlegt að vera heima .
Ég hugsa fyrir mitt leyti að svarið liggi í nýrri lífssýn og nýjum lífsstíl .
Ég hugsa að hvort tveggja byggist á fagnaðarerindinu um vináttuna .
Og um það að við skulum ekki bera lof á samkeppnina .
Og ekki bera lof á það að vera á framabraut .
Og það að við skulum ekki bera lof á mismununina sem lætur sumt fólk fá mörg hundruð þúsund í mánaðarlaun en sumt fólk fá minna en hundrað þúsund .
Og ekki á hagræðinguna sem útilokar fólk .
Ég bara meina það .
Er það ekki alveg makalaus vitleysa hvernig við látum þetta vera ?
Jesús sagði að sannleikurinn væri fagnaðarerindið .
Og hann sagði að hann væri sannleikurinn .
Það þýðir hvorki meira né minna en að hann ætli að skrifa með okkur þá guðfræði sem við þurfum að skrifa .
Segjum nú að við skrifum þessa guðfræði bara fyrir okkur sjálfar .
Að við skrifum hana ekki í blöðin og höldum ekki fyrirlestra um hana neins staðar , nema hérna hjá okkur sjálfum og hver fyrir aðra .
Það er auðveldara fyrir okkur að gera þetta svona .
Af því við þurfum að hugsa þessa guðfræði , og taka okkur tíma til að búa hana til , prófa hana og breyta henni .
Og við erum ekki vanar að skrifa í blöðin .
En ef við getum skrifað hana fyrir sjálfar okkur og lifað hana dag eftir dag , þá er það mikið fagnaðarerindi .
Þótt það komi blýgráir dagar á milli .
Við skulum skrifa þessa guðfræði saman , halda áfram að skirfa það .
Eins og við höfum gert í næstum tíu ár .
Og þú veist hvað það hefur gefið okkur mikla blessun .
Það er guðfræðin um það hvernig við eigum að fara að því að lifa í fagnaðarerindinu svo að það verði ekki þunglyndið heldur hin góða líðan sem einkennir öldina sem er að byrja .
Og þegar klukkan var orðin sex og ég búin að drekka kaffið með soðinni freyðimjólkinni var farið að rökkva og veðrið orðið mjúkt á litinn .
Það var tími til að kveikja á lömpunum og ljósið gerði allt notalegt og það var fallegt að sjá ljósin í gluggunum hjá Herði og Kristínu í næsta húsi .
Og ég hlakkaði til að hitta ykkur og heyra sálmana sem við völdum , og vera með í allri messunni .
Ég hlakkaði mest til að heyra sálmana sem við eigum eftir að syngja núna .
Það eru gamlir sálmar sem við þekkjum allar , sálmar úr alheimskirkjunni eins og Ég er hamingjubarn eftir hana Filippíu .
Og bænasálmur um lausn frá kvíðanum eftir Lilju systur hennar .
Og sálmurinn hans Sigurðar Kristófers um að Guð vakir yfir okkur , blíðlynd eins og besta móðir .
Stundum er sagt að það sé orðið gamaldags sem er sagt í gömlu sálmum .
Að það sé gömul guðfræði að tala um krossinn og eilíft líf og betra að tala um lífið fyrir dauðann en lífið á himnum .
En það er ekki svoleiðis .
Við skulum bæði tala um jörðina og himininn og alltaf um krossinn .
Því fagnaðarerindið er um krossinn og krossinn er um frelsið og frelsið er um kvenfrelsi og kvenfrelsi er um guðfræðina sem við erum að halda áfram að skrifa saman .
Guð sem er blíðlynd eins og besta móðir er líka blíðlynd eins og vinkona okkar , sterk og flott .
Og það er eins og við segjum aftur og aftur .
Hún þarfnast okkar .
Hún þarfnast okkar til að varðveita heiminn sinn .
Og hún hefur lofað því að hjálpa okkur til þess .
Þess vegna skulum við láta fagnaðarerindið úr gömlum og nýjum sálmum umvefja okkur og kveikja ljós í hjarta okkar , svo að lífið verði mjúkt og litríkt , svo að við njótum þess og gerum það betra með guðfræði okkar og lífi .
Guð blessi okkur .
Amen