Héraðsdóms Reykjavíkur 6. júní 2008 í máli nr. E-7823 / 2006 :
Áslaug Þorgeirsdóttir
( Benedikt Ólafsson hrl. )
gegn
Listaháskóla Íslands
( Sigurbjörn Magnússon hrl. )
Ár 2008 , föstudaginn 6. júní , er á dómþingi Héraðsdóms Reykjavíkur , sem háð er í Dómhúsinu við Lækjartorg af Allani Vagni Magnússyni héraðsdómara , ásamt meðdómsmönnunum Elínu Ólafsdóttur og Jóni Hjaltalín Ólafssyni læknum kveðinn upp dómur í málinu nr. E- 7823/2006
Áslaug Þorgeirsdóttir
( Benedikt Ólafsson hrl. )
gegn
Listaháskóla Íslands
( Stefán A. Svensson hdl. )
Mál þetta , sem dómtekið var 28. maí sl. , er höfðað með stefnu birtri 15. desember 2006 .
Stefnandi er Áslaug Þorgeirsdóttir , Nygaardsvej 49b , Kaupmannahöfn .
Stefndi er Listaháskóli Íslands , Skipholti 1 , Reykjavík .
Dómkröfur stefnanda eru þær að stefndi greiði henni 15.414.976 krónur ásamt 4,5% ársvöxtum af 14.662.516 krónum frá 19. janúar 2001 til 1. maí 2001 en af 15.414.976 krónum frá þeim degi til 16. janúar 2007 en með dráttarvöxtum skv. 9. gr. laga nr. 38/2001 um vexti og verðtryggingu frá þeim degi til greiðsludags .
Til vara er þess krafist að stefnandi greiði stefnanda 5.639.965 krónur ásamt 4,5% ársvöxtum af 4.887.505 krónum frá 19. janúar 2001 til 1. maí 2001 en af 5.639.965 krónum frá þeim degi til 16. janúar 2007 en með dráttarvöxtum skv. 9. gr. laga nr. 38/2001 um vexti og verðtryggingu frá þeim degi til greiðsludags .
Til þrautavara er þess krafist að stefndi greiði stefnanda 4.680.078 krónur ásamt 4,5% ársvöxtum af 3.927.618 krónum frá 19. janúar 2001 til 1. maí 2001 en af 4.680.078 krónum frá þeim degi til 16. janúar 2007 en með dráttarvöxtum skv. 9. gr. laga nr. 38/2001 um vexti og verðtryggingu frá þeim degi til greiðsludags .
Til enn frekari þrautavara er þess krafist að stefndi greiði stefnanda 2.061.666 krónur ásamt 4,5% ársvöxtum af 1.309.206 krónum frá 19. janúar 2001 til 1. maí 2001 en af 2.061.666 krónum frá þeim degi til 16. janúar 2007 en með dráttarvöxtum skv. 9. gr. laga nr. 38/2001 um vexti og verðtryggingu frá þeim degi til greiðsludags .
Í öllum tilvikum er krafist málskostnaðar eins og að málið væri ekki gjafsóknarmál .
Af hálfu stefnda er þess aðallega krafist að hann verði sýknaður af öllum dómkröfum stefnanda .
Til vara er þess krafist að dómkröfur stefnanda verði stórlega lækkaðar .
Í báðum tilvikum er gerð krafa um málskostnað .
Málavextir
Stefnandi var nemandi í Listaháskóla Íslands á hönnunarsviði veturinn 2000 til 2001 .
Vikuna 15. til 19. janúar 2001 var hún að vinna við að móta , smíða og steypa grip úr plasti undir handleiðslu kennara .
Smíði þessi var hluti af náminu .
Skólinn lét henni í té öll efni og tæki til smíðinnar .
Við smíðina var notað tveggja þátta efni sem kennarinn hafði keypt , Clear casting resin prepolymer og Clear casting resin curative og var efnunum blandað saman .
Af hálfu stefnanda er því haldið fram að engar aðvaranir hafi verið nefndar um að efnin væru eða gætu verið varasöm eða hættuleg og hafi nemendur meðhöndlað efnin án sérstakra varúðarráðstafana .
Af hálfu stefnda er því haldið fram að umræddur kennari , Helgi Skaftason , hafi varað nemendur sérstaklega við hættueiginleikum umræddra efna og leiðbeint þeim um meðferð og notkun þeirra , þ.m.t. um blöndun þeirra .
Hann hafi leiðbeint hverjum og einum nemanda sérstaklega og leiðbeiningarskylda hans hafi verið í fullu samræmi við það sem tíðkast hefði á fyrri námskeiðum hjá honum .
Nokkrum dögum eftir að áfanganum lauk hafi nokkrir nemendur fengið ofnæmisviðbrögð og leitað læknishjálpar .
Stefnandi hafi veikst illa og hafi verið undir læknishendi síðan .
Þegar stefnandi varð þess áskynja hvers kyns var hafi hún látið skólayfirvöld vita til þess að hægt væri að grípa til viðeigandi ráðstafana .
Við nánari rannsókn hafi komið í ljós að efnin sem notuð voru hafi innihaldið mjög hættulegt eitur ( dicyclohexylmethane-4 , 4 ' -diisocyanate ) sem geti valdið ofnæmi , ertingu og bruna á húð .
Einnig geti efnið valdið ertingu og ofnæmi ( astma ) berist það í lungun .
Áhrif þessarar eitrunar geti verið óafturkræf .
Afleiðingar af notkun efnisins fyrir stefnanda hafi verið heiftarleg ofnæmisviðbrögð sem stefnandi telur viðvarandi og þurfi hún enn á læknismeðferð að halda vegna þessa .
Stefnandi hafi verið í Listaháskóla Íslands , hönnunarsviði , sem upphafi að námi í arkitektúr og hafi hún lokið því námi frá Arkitektaakademíunni í Kaupmannahöfn .
Því er haldið fram að líkamlegt ástand stefnanda í kjölfar sýkingarinnar muni há henni í framtíðinni og muni skerða hæfi hennar til tekjuöflunar .
Að tilhlutan stefnanda , en án þess að stefndi kæmi að því verki , var örorka stefnanda metin af Birni Daníelssyni lögfræðingi og Davíð Gíslasyni lækni , sérfræðingi í ofnæmissjúkdómum og lyflækningum .
Samkvæmt matsgerð þeirra , dagsettri 28. desember 2004 , telji þeir að orsakatengsl séu á milli notkunar stefnanda á hinum hættulegu efnum í Listaháskóla íslands og þess líkamstjóns sem hún hafi hlotið .
Telji þeir að stefnandi hafi hlotið varanlegan miska 15% skv. skaðabótalögum nr. 50/1993 og varanlega örorku 15% skv. sömu lögum .
Með beiðni , dagsettri 8. maí 2007 , beiddist stefndi þess að dómkvaddir væru matsmenn til að leggja mat á eftirfarandi :
« 1 .
Tímabil frá því tjón varð þar til ekki var að vænta frekari bata , þar sem greint skal á milli daga sem matsþoli var rúmfastur annars vegar , og daga sem hann var veikur án þess að vera rúmfastur hins vegar , sbr. 3. gr. laganna .
2 .
Varanlegan miska matsþola , sbr. 4. gr. laganna .
3 .
Varanlega örorku matsþola , sbr. 5. gr. laganna .
Jafnframt var , í samræmi við framangreint , óskað að matsmenn létu í té ítarlega , rökstudda og skriflega álitsgerð um eftirfarandi atriði :
1 .
Hefur matsþoli ofnæmi fyrir « dicyclohexylmethane-4 , 4 , diisocyanate » ?
2 .
Hefur matsþoli ofnæmi fyrir epoxýefnum ?
3 .
Ef svarið við spurningu 1 og / eða 2 er játandi , á hvaða tímamarki má telja líklegt að matsþoli hafi þróað ofnæmisvakann ?
4 .
Eru óyggjandi tengsl ( kross-ofnæmi ) talin vera á milli ofnæmis fyrir isocyanötum annars vegar og epoxýefnum hins vegar ? »
Í matsgerð matsmannanna Steingríms Davíðssonar , læknis og Viðars Más Matthíassonar , lögfræðings frá 1. ágúst 2007 segir m.a :
« Niðurstöður matsmanna í stuttu máli .
Matsmenn telja , að staðfest hafi verið að matsþoli hafi ofnæmi fyrir DMDI.
Matsmenn telja að matsþoli hafi ofnæmi fyrir epoxyefninu ( MDA ) .
Matsmenn telja nánast öruggt að matsþoli hafi þróað með sér ofnæmi fyrir DMDI , MDA og MDI við snertingu Clear casting resin prepolymer í janúar 2001 .
Matsmenn telja sterk tengsl vera á milli snertiofnæmis frá DMDl og MDA .
Matsmenn telja að tímabil þjáningabóta sé frá 28. janúar til 6. febrúar 2001 .
Matsmenn telja að varanlegur miski sé hæfilega metinn 15 stig .
Matsmenn telja að varanleg örorka sé hæfilega metin 15% . »
Með beiðni , dagsettri 21. ágúst 2007 , beiddist lögmaður stefnda yfirmats á varanlegri örorku stefnanda .
Í matsgerð yfirmatsmanna Ingimundar Sveinssonar arkitekts Kristínar Þórðardóttur læknis og Vilhjálms H. Vilhjálmssonar lögfræðings segir m.a :
« Álit yfirmatsmanna .
Matsþoli vann með tveggja þátta plastefni Clear Casting Curative og Clear Casting resin Prepolymer , sem inniheldur DMDI á námskeiði í LHÍ í janúar 2001 .
Það verður að teljast mjög líklegt að útbrot sem hún fékk 10-11 dögum eftir að námskeið hófst hafi bæði verið áreitisexem ( Irritant Contact Detmatits ) og ofnæmisexem ( allergic Contact Escema ) .
Heimildir : bera með sér að DMDI er vel þekkt , fyrst og fremst sem ertandi efni , bæði á húð og slímhúðir öndunarfæra .
Ofnæmi fyrir DMDI er aftur á móti sjaldgæft .
Ekki et þó dregið í efa að matsþoli hafi nú ofnæmi fyrir DMDI sbr. húðpróf sem gert var í Malmö í júlí 2007 .
Í sama prófi kom fram ofnæmi fyrir MDA ( epoxyherðir ) .
Matsmenn telja ekkert benda til þess að um kross-svörun sé að ræða á milli MDA og DMDI .
Einnig er ljóst að matsþoli var útsett fyrir ýmsum epoxyskyldum efnum og vafalaust MDA í námi sínu í Kaupmannahöfn og næming ( sensitisering ) fyrir epoxyskyldum efnum svo sem MDA getur hafa orðið þar .
Svokallað seríu lappapróf fyrir plast- og límefnum var gert á matsþola í águst 2001 , á atvinnusjúkdómadeild Heilsuverndarstöðvar Reykjavíkur .
Niðurstaða þess var neikvæð .
Lappapróf var gert í Malmö í júlí 2007 , reyndar ítarlegra próf en gert var 2001 og sýndi það aftur á móti sterka svörun gagnvart m.a. MDA og DMDI .
Á milli prófanna eru um 6.5 ár og ljóst að matsþoli var útsett fyrir límefnum , m.a. epoxyskyldum efnum , í arkitektanámi sínu í Kaupmannahöfn .
Næming ( sensitisering ) fyrir þeim efnum hefði getað kviknað á þeim tíma .
Í grunninn er ljóst að matsþoli er viðkvæm fyrir ofnæmi ( þ.e. að fá ofnæmi ) þar sem hún átti sér sögu um nikkelofnæmi auk þess sem ættarsaga er um ofnæmi ( móðir með frjókornaofnæmi ) .
Varðandi húðeinkenni matsþola frá því fyrsta kast gekk yfir í jan / feb 2001 , hafa einkenninn ( sjá . ljósmyndir og álit húðlæknanna Bodil Knutsen , Dr. Hans W. Rotenborg og Steingríms Davíðssonar ) fyrst og fremst verið upphlaup ( kronisk urticaria ) og skrifhúð ( Dermatografismi ) .
Matsmönnum er ekki kunnugt um tengsl þessara einkenna við snertiofnæmi almennt né sérstaklega að því er varðar DMDI eða MDA .
Slík einkenni eru einnig mjög algeng og sjaldnast tengd ofnæmi .
Mun algengara er að þau tengist tilfallandi álagi , streitu , hitastigsbreytingum , þurrki í húð og öðru þess háttar .
Matsþoli hefur haldið sínu striki í arkitektanáminu og lauk því á eðlilegum tíma , þrátt fyrir húðvandamál sín .
Gera má ráð fyrir því að hún hafi verið mun útsettari fyrir allskyns lím- og plastefnum í náminu en hún verður framvegis í starfi sem arkitekt .
Þó er rétt að ítreka að matsþoli hefur staðfest ofnæmi fyrir DMDI og MDA , eins áður var nefnt .
Hún þarf því að forðast þessi efni t.d. við límingar á módelum og þegar unnið er með slík efni á byggingarstað .
Það álitaefni sem matsmenn þurfa að leysa úr er hvort líkamstjón matsþola , sem metið hefur verið til 15 stiga varanlegs miska , muni hafa áhrif á getu matsþola til að afla sér vinnutekna .
Matsþoli starfar nú sem arkitekt og virðist geta unnið það starf án trafala af völdum líkamstjóns síns .
Matsþoli forðast að vinna við módelsmíði og vinnur ekki með þau efni sem hún hefur ofnæmi fyrir .
Þannig leitast matsþoli við að takmarka tjón sitt eins og matsþola ber að gera samkvæmt 2. mgr. 5. gr. skaðabótalaga .
Yfirmatsmenn benda á að módelsmíði er lítill þáttur í starfi arkitekta .
Þrívíddarmyndir unnar í tölvu hafa að mestu komið í stað módela .
Þá er módelsmíði sérhæfð vinna á arkitektastofum oft unnin af einum sérstökum starfsmanni á arkitektastofunni eða keypt hjá sérstökum módelsmiðum .
Einnig benda yfirmatsmenn á , eins og kom fram hjá matsþola , að nota má trélím við módelsmíði og vinna líkön úr pappa .
Yfirmatsmenn telja því matsþola geta átt fulla starfsævi sem arkitekt , án þess að líkamstjónið hafi teljandi áhrif á tekjumöguleika hennar .
Matsmenn tekja heldur ekki líklegt að líkamstjónið takmarki möguleika matsþola á því að fá vinnu eða njóta eðlilegs starfsframa sem arkitekt .
Yfirmatsmenn telja hins vegar ekki hægt að útiloka að líkamstjónið geti leitt til þess að matsþoli þurfi eitthvað að draga úr vinnu sinni eða verði frá vinnu tímabundið vegna einkenna sinna þegar líður á starfsævina .
Í því ljósi telja yfirmatsmenn rétt að meta varanlega örorku matsþola samkvæmt skaðabótalögum 5% . »
Með beiðni , dagsettri 21. ágúst 2007 , beiddist lögmaður stefnda þess að dómkvaddur væri matsmaður til þess að svara eftirfarandi matsspurningum :
1 .
Er líklegra að ofnæmi matsþola fyrir DMDI hafi valdið ofnæmi hennar fyrir MDA : ( i ) frekar en ofnæmi hennar fyrir öðrum efnum , svo sem PPD eða nikkel og / eða ; ( ii ) frekar en að um sjálfstæða ofnæmismyndun fyrir MDA hafi verið að ræða , svo sem við nám matsþola í Kaupmannahöfn og / eða ; ( iii ) frekar en að ofnæmi matsþola fyrir MDA hafi valdið ofnæmi hennar fyrir DMDI ?
2 .
Ef svarið við spurningu 1 er játandi , hversu líklegt má telja að ofnæmi matsþola fyrir DMDI hafi valdið ofnæmi hennar fyrir MDA ?
Í matsgerð dr. Björns Rúnars Lúðvíkssonar læknis , dagsettri 24. október 2007 segir m.a :
« Sértækar spurningar :
Er líklegra að ofnæmi matsþola fyrir DMDI hafi valdið ofnæmi hennar fyrir MDA frekar en ofnæmi hennar fyrir öðrum efnum , svo sem PPD eða nikkel ?
Nú liggur fyrir að matsþoli fékk útbrot sem vissulega geta samrýmst snertiexemi stuttu eftir að hún varð útsett fyrir DMDI .
Hins vegar verður að íhuga að verulega miklar líkur eru á að þar hafi fyrst og fremst verið um áreitis exem að ræða , s.b.r ofangreindar skilgreiningar á sjúkdóminum .
Ber þar aðallega að líta til þeirrar staðreyndar að DMDI er talið vera mjög ertandi fyrir húð og slímhúðir og jafnframt að líta til þeirrar staðreyndar að ofnæmi fyrir DMDI er talið vera mjög sjaldgæft .
Auk þess er það matsgjafa ekki að fullu ljóst hvort ofnæmispróf með plástraprófi hafi verið framkvæmt fyrir efninu .
Þó svo að slíkt próf hafi verið framkvæmt þá verður það að teljast a.m.k. jafnlíklegt að um ertingu hafi verið að ræða undan efninu sjálfu heldur að um sértæka svörun ónæmiskerfisins hafi verið að ræða .
Ef eingöngu er um ertingu að ræða þá eru engar líkur á því að um krosssvörun við MDA hafi verið að ræða .
Í því sambandi er rétt að benda á niðurstöðu rannsóknar á 23 gömlum nema sem fékk exem stuttu eftir að hafa hafið notkun á efni er innihélt m.a. DMDI .
Var þar ályktað að líklegast hefði verið upphaflega um að ræða áreitis exem sem síðan , vegna viðvarandi snertingar við efnið , hafi leitt til ofnæmisexems ( 7 ) .
Þar sem matsþoli var eingöngu í snertingu við efnið í mjög skamma stund verður að álíta að í hennar tilfelli hafi því aðallega um áreitis exem að ræða .
Í rannsókn á hjúkrunarfræðingum í Danmörku er unnu við það að leggja spelkur , er innihalda diisocyantes , fannst engin samsvörun milli exems og niðurstöðum húðprófa fyrir þeim 5 diisocyanates efnum er prófað var fyrir .
Niðurstaða rannsakendanna var því að diisocyanates væru fyrst og fremst skaðvaldar vegna áreitis eiginleika þeirra fremur en sem ofnæmisvaldar ( 8 ) .
Í þessu sambandi verður að hafa í huga kosti og galla þeirra greiningar aðferða sem hér liggja til grundvallar á sjúkdómsgreiningunni .
En ljóst er að efnin sem hér um ræðir eru mjög óstöðug og hvarfgjörn er stöðugt verið að vinna að því bæta greiningarhæfni snertiofnæmis prófsins ( 9 ) .
Hins vegar ef gengið er útfrá því að hún hafi ofnæmi fyrir DMDI þá verður að ræða sérstaklega hvort til eru fræðileg tengsl við MDA ofnæmi .
Efnin sem hér um ræðir eru af flokki isocyanates .
Þau eru síðan flokkuð í aromatic , cycloaliphatic eða aliphatic efni .
Árleg framleiðsla efnanna er um 3 milljónir tonna og talið er að um 280.000 iðnaðarstarfsmenn komist í snertingu við efnin í Bandaríkjunum ( lO ) .
DMDI telst til þess síðarnefnda sem hefur sterk tengsl við hydrogenated methylene-44 ' -diphenyldiisocyanate ( HMDI ) .
Alipahtisku efnin eru mun dýrari en þau aromatisku og eru < 5% af markaði isocyantes .
Hafa þau helst verið notuð í límgerð .
Upplýsingar um tengsl þessara efna við MDA eru af skornum skammti , og liggja helst í formi einstakra « case reports » auk nokkurra smærri rannsókna .
Sú stærsta sem þar liggur fyrir ( og er hluti af gögnum málsins ) er rannsókn þar sem 100 einstaklingar voru útsettir fyrir DMDI ( þ.m.t. HMDI ) frá 08.1999 til 04.2001 .
Talið var að af þeim hefðu 16 fengið exem .
Af þeim voru 13 sem svöruðu DMDI , 9 sem svöruðu MDI og 5 sem svöruðu MDA .
Enginn þeirra er svaraði alipahtisku efnunum svörðu einnig aromatisku efnunum .
Hins vegar , voru þó 5 af 16 sem svöruðu bæði DMDI og MDA ( l ) .
Aðal ágalli þessarar rannsóknar er að hún tekur ekki með í reikninginn að DMDI geti verið að gefa falskt jákvæðar niðurstöðu .
Eina leiðin til að svara því hefði verið að gera sömu rannsókn á fólki sem ekki er í mikilli snertingu við ofangreind efni án þess að vera með einkenni um exem .
Matsgjafa er ekki kunnugt um neina rannsókn þar sem þessari mikilvægu spurningu er svarað varðandi prófun ofnagreindra efnasambanda .
Almennt gildir um sértækni snertiofnæmis prófa , patch testing , ( sem er sá þáttur er hér um ræðir ) að hún sé u.þ.b. 70% fyrir þau próf sem viðurkennd eru .
Líklegt verður að telja , sérstaklega í ljósi þess að efnin sem hér um ræðir ( DMDI , MDA ) eru vandmeðfarin , styrkleiki prófefna mismunandi milli rannsóknarhópa og svartími óáreiðanlegur , að sértækni þessara prófa sé mun minni ( 9 ) .
Þar sem að lítil samsvörun er á útkomu snertiofnæmis prófanna sem hér er getið , jafnvel innan sama efnaflokks , þá verður að draga það í efa að ef matsþoli hafi myndað ofnæmi gegn DMDI og það hafi síðar valdið því að hún hafi fengið ofnæmi fyrir MDA .
Kemur þar aðallega til sú staðreynd , eins og getið er um hér að ofan , að diisosyanates efnin er víða að finna í okkar nánasta umhverfi og verður því að telja líklegra að næming hennar fyrir MDA hafi orðið með öðrum hætti .
Gæti það helst hafa gerst eftir að hún varð útsett fyrir efninu eins og áður er getið í greinagerðinni .
Einnig er möguleiki að næming hafi orðið þegar að matsþoli var prófuð fyrir MDA ofnæmi með snertiofnæmis prófi í Gentofte .
Tengsl PPD og nikkels við MDA .
Matsþoli reyndist hafa + + svörun fyrir PPD og + + + svörun fyrir nikkel er hún var snertiofnæmisprófuð á Heilsuverndarstöðinni .
Mjög margar vísindalegar sannanir liggja fyrir um tengsl PPD svörunar við MDA svörun .
í matsgerð Dr. Bolla Bjarnasonar , er fylgdi gögnum málsins , telur hann upp þrjár stórar rannsóknir er hafa sýnt fram á slík tengsl .
Ef þessar rannsóknir eru teknar saman þá voru í þessum rannsóknum skoðaðir alls 71202 einstaklingar .
Af þeim voru 1259 ( 1.8% ) með jákvæða svörun fyrir MDA .
Af þeim voru u.þ.b. 32% með svörun fyrir bæði PPD og MDA .
Því hefur verið haldið fram að þessi tengsl stafi vegna para- ( amino ) efna eins og PPD við MDA .
Því verður að taka undir þau sjónarmið að hugsanlega séu til staðar raunveruleg krossofnæmis tengsl milli PPD og MDA svörunar þó svo að þau séu langt frá því að vera afgerandi .
Mun lélegri tengsl eru milli nikkels ofnæmis og MDA .
Kemur þar aðallega til að afar fáar rannsóknir hafa verið framkvæmdar þar sem þetta samband er sérstaklega kannað .
Að framansögðu verða því að teljast sterkari líkur fyrir því að hugsanlegt ofnæmi hennar fyrir MDA hafi sterkari tengsl ( þó veik séu ) við PPD ofnæmi en við DMDI eða nikkel .
Er líklegra að ofnæmi matsþola fyrir DMDI hafi valdið ofnæmi hennar fyrir MDA frekar en að um sjálfstæða ofnæmismyndun fyrir MDA hafi verið að ræða , svo sem við nám matsþola í Kaupmannahöfn ?
Ef um raunverulegt ofnæmi matsþola fyrir MDA er að ræða þá er ljóst samkvæmt því sem áður er getið í matsgerð þessari að MDA er víða að fínna við iðnað .
Auk þess er það að finna í mörgum hlutum sem einstaklingar geta verið útsettir fyrir dagsdaglega .
Teygjusokkum , ýmsum gúmmí- og gerviþráðum , skordýraeitri o.f.l.
Þó svo að nokkuð góð og vel rannsökuð tengsl séu milli MDA og ofnæmiseinkenna þá er því ekki að leyna að oft hefur reynst erfitt að sanna að um skýr tengsl milli jákvæðara svörunar á snertiofnæmis prófi við einkenni ( falskt jákvæðar svaranir prófsins ) sé að ræða .
Auk þess hefur verið stundum erfitt að sýna fram á að einkenni fólks skýri það snertiofnæmi sem um ræðir ( lélegt jákvætt forspár gildi prófs , positive predictive value ) .
Af þessu sögðu verður mjög erfitt að segja til um hvenær ( og jafnvel hvort ) matsþoli hafi næmst fyrir MDA .
Þar sem að hún hefur verið ítrekað útsett fyrir MDA eftir að umræddur kærður atburður átti sér stað við nám hennar og daglega iðju í Kaupmannahöfn verður að telja jafnlíklegt , ef ekki líklegra að næming hafi átt sér stað eftir téðan atburð .
Þó er ljóst af gögnum málsins að matsþoli virðist hafa þróað með sér ofnæmi fyrir epoxy límefnum .
Hvenær og hvernig sú næming átti sér stað er mjög erfitt að segja til um .
Líklegast verður að telja að það hafi gerst eftir að matsþoli hóf að nota slík efni við nám sitt í Kaupmannahöfn .
Í þessu sambandi er rétt að taka fram að afar ólíklegt er að núverandi ofnæmis einkenni matsþola séu í beinu tengslum við umræddan atburð .
Einkenni matsþola nú eru fyrst og fremst chronisk urticaria ásamt dermatographisma .
Þetta er sannanlega staðfest bæði af húðlæknum hér á landi sem og í Kaupmannahöfn .
Undirrituðum er ekki kunnugt um neinar klárar vísindalegar sannanir er hafa sýnt fram á tengsl þessarar sjúkdóma við MDA eða DMDI eftir að einstaklingar hafa losað sig frá þessum mögulegu áreitisvöldum .
Er það því niðurstaða matsgjafa að ef matsþoli hefur þróað með sér ofnæmi fyrir MDA sé ógerlegt að tengja það og einkenni hennar nú við DMDI .
Er líklegra að ofnæmi matsþola fyrir DMDI hafi valdið ofnæmi hennar fyrir MDA frekar en að ofnæmi matsþola fyrir MDA hafi valdið ofnæmi hennar fyrir DMDI ?
Út frá gögnum málsins og þeim efnisatriðum er fram koma hér að ofan telur matsgjafi mjög litlar líkur á því að matsþoli hafi myndað ofnæmi fyrir DMDI er síðar hafi valdið ofnæmi fyrir MDA .
Áður en matsþoli hóf nám í ofangreindu námskeiði í Listaháskóla íslands þá hafði hún ekki haft nein ofnæmiseinkenni ef frá eru talin einkenni er bentu til nikkel ofnæmis eins og síðar fékkst staðfest .
Því eru litlar líkur á því að matsþoli hafí myndað með sér ofnæmi fyrir MDA áður en hún varð útsett fyrir DMDI á námskeiðinu .
Hins vegar vegna undirliggjandi ofnæmistilhneigingar og ættarsögu um ofnæmissjúkdóma matsþola þá var hún í aukinni hættu á því að þróa með sér ofnæmi / óþol fyrir utanaðkomandi efnum heldur en einstaklingur án slíkra áhættuþátta .
Ef eingöngu er litið til ættlægni þá er vitað að einstaklingur með ættarsögu hjá einu foreldri er með 30-35% líkur á því að þróa með sér ofnæmi miðað við 15-20% líkur há þeim sem enga ættarsögu hafa .
Var því ljóst í upphafi máls að málsþoli var í aukinni hættu að þróa með sér ofnæmi gegn öðrum efnum en nikkeli auk þess að þróa með sér aðra ofnæmissjúkdóma ( chronisk urticaria og dermatographism ) .
Því telur matsgjafi þó svo að matsþoli hafi sýnt jákvæða svörun á snertiofnæmisprófí gegn MDA þá hafi ekki verið með óyggjandi hætti sönnuð tengsl einkenna við hugsanlega snertingu við efnið .
Þar að auki hafa litlar sannanir fengist fyrir hugsanlegu krossofnæmi MDA við DMDI eins og fram kemur í greinagerðinni hér að ofan .
Því er það niðurstaða matsgjafa að litlar sem engar líkur eru á hvorugum þeim tengslum sem getið er um í fyrirspurninni hér að ofan .
Ef svarið við spurningu A er játandi , hversu líklegt má telja að ofnæmi matsþola fyrir DMDI hafi valdið ofnæmi hennar fyrir MDA .
Þar sem niðurstaða matsgjafa við fyrsta hluta spurningarinnar er að verulegar litlar líkur eru á því að um umrædd tengsl geti verið að ræða þá telur matsgjafi óþarft að svara seinni lið spurningarinnar frekar en fram kemur hér að ofan . »
Af hálfu stefnanda er vísað til 4. mgr. 7. gr. skaðabótalaga nr. 50/1993 en samkvæmt því ákvæði séu hámarkstekjur sem miða skuli við 4.500.000 króna árslaun framreiknuð með lánskjaravísitölu frá setningu laganna .
Tekjuviðmið áranna 1998 , 1999 og 2000 séu samkvæmt þessum útreikningi , framreiknuð með breytingu á launavísitölu frá lokum hvers árs til stöðugleikapunkts ( sem er 1. maí 2001 ) , 6.039.473 krónur fyrir árið 1998 , 5.973.070 krónur fyrir árið 1999 og 5.802.310 krónur fyrir árið 2000 .
Meðaltalsárstekjur þessara þriggja ára séu því 5.938.285 krónur .
Þrautavarakrafan og enn frekari þrautavarakrafa miðist við lágmarkstekjur skv. 3. mgr. 7. gr. skaðabótalaga .
Stefnandi byggir í aðalkröfu sinni á örorkumati Björns Daníelssonar og Davíðs Gíslasonar sem framkvæmt var að tilhlutan hans og matsgerð hinna dómkvöddu matsmanna Viðars Más Matthíassonar og Steingríms Davíðssonar um varanlega örorku og varanlegan miska stefnanda og um tímabil þjáningabóta .
Í varakröfu er miðað við að varanleg örorka sé 5% svo sem fram komi í yfirmatsgerð .
Aðalkrafan 15.414.976 krónur sundurliðast þannig :
Þjáningabætur án rúmlegu frá 28.01.2001
til 06.02.2001 ( 700 x 4077/3282 x 8 ) 6.960
Bætur fyrir varanlegan miska
( 4.000.000 x 4077/3282 x 15% ) 745.500
Bætur fyrir varanlega örorku
( 5.938.285 x 15% x 16,461 ) 14.662.516
Varakrafan 5.639.065 krónur sundurliðast þannig :
Þjáningabætur án rúmlegu frá 28.01.2001 til 06.02.2001 ( 700 x 4077/3282 x 8 ) 6.960
Bætur fyrir varanlegan miska
( 4.000.000 x 4077/3282 x 15% ) 745.500
Bætur fyrir varanlega örorku
( 5.938.285 x 5% x 16,461 ) 4.887.505
Þrautavarakrafan 4.680.078 krónur sundurliðast þannig :
Þjáningabætur án rúmlegu frá 28.01.2001 til 06.02.2001 ( 700 x 4077/3282 x 8 ) 6.960
Bætur fyrir varanlegan miska
( 4.000.000 x 4077/3282 x 15% ) 745.500
Bætur fyrir varanlega örorku
( 1.590.676 x 15% x 16,461 ) 3.927.618
Enn frekari þrautavarakrafan 2.061.666 krónur sundurliðast þannig :
Þjáningabætur án rúmlegu frá 28.01.2001 til 06.02.2001 ( 700 x 4077/3282 x 8 ) 6.960
Bætur fyrir varanlegan miska
( 4.000.000 x 4077/3282 x 15% ) 745.500
Bætur fyrir varanlega örorku
( 1.590.676 x 5% x 16,461 ) 1.309.206
MÁLSÁSTÆÐUR :
Stefnandi byggir aðallega á eftirfarandi málsástæðum :
Stefnandi var nemandi hjá stefnda og fékk þar leiðsögn hjá kennara sem jafnframt lagði til efni til að vinna með .
Unnið var með hættuleg efni sem starfsmaður stefnda lét stefnanda í té án þess að stefnandi eða aðrir nemendur fengju vitneskju um hættulega eiginleika efnisins þannig að engra nauðsynlegra varúðarráðstafana var gætt .
Stefnda bar að gæta þess sérstaklega að kemisk efni sem hann útvegaði nemendum og lét þá vinna með hefðu ekki slíka eiginleika , en ef svo væri , að fyllstu varúðarráðstafana væri gætt þannig að fyllilega öruggt væri fyrir nemendur .
Stefnandi veiktist í beinu framhaldi af notkun þessa efnis og fleiri nemendur veiktust einnig .
Beint orsakasamband sé á milli notkunar stefnanda á þessum eitruðu efnum og veikinda hennar .
Ástand stefnanda í framhaldi af þessum atburði , veikindi hennar frá því að þetta gerðist og ástand hennar í dag sé framhald af þessum sömu veikindum og bein afleiðing af notkun þessara skaðlegu efna sem stefndi lét hana vinna með .
Kennarinn sem hafi látið stefnanda vinna með hin skaðlegu efni sé ábyrgur fyrir skaða og tjóni stefnanda .
Stefndi beri húsbóndaábyrgð á starfsmönnum sínum , þ.m.t. þessum kennara , eftir almennum reglum skaðabótaréttar um húsbóndaábyrgð .
Stefnandi hafi orðið fyrir beinu fjártjóni og miska vegna þessa atburðar .
Stefnandi vísar um kröfur sínar aðallega til almennu skaðabótareglunnar , til meginreglna íslensks skaðabótaréttar og til ákvæða skaðabótalaga nr. 50/1993 .
Krafa um málskostnað er byggð á 130. gr. 1. nr. 91/1991 .
Af hálfu stefnda er á það bent að sjö ár séu liðin frá tímamarki tjónsatburðar .
Hinn langi tími sem liðinn sé frá tjónsatburði geri alla sönnunarfærslu mjög torvelda eðli málsins samkvæmt .
Hafi stefndi af þessum sökum ekki átt þess kost að leiða í ljós málsatvik með jafn ítarlegum og nákvæmum hætti og honum hefði ella verið unnt .
Komi þetta niður á vörnum stefnda í málinu .
Stefndi hafi ekkert frétt af málinu eftir samskipti aðila á árinu 2004 .
Hafi stefndi um langa hríð verið í réttmætri trú um að stefnandi hygðist láta málið niður falla .
Hafi stefndi þannig beinlínis mátt gera ráð fyrir að hygðist stefnandi setja fram skaðabótakröfu á hendur honum yrði það gert um leið og matsgerð lægi fyrir , svo sem venja sé .
Sjónarmið sem vísað sé til í stefnu réttlæti ekki þann óhæfilega drátt sem verið hafi á meðferð málsins .
Einnig sé vakin athygli á því að af gögnum málsins verður heldur ekki annað ráðið en að lögmaður stefnanda hafi haft málið á sinni könnu , a.m.k. á fyrri stigum .
Af hálfu stefnda er því með öllu hafnað að stefnandi og aðrir nemendur hafi ekki verið vöruð við hættueiginleikum efna þeirra sem unnið var með .
Kennarinn hafi varað nemendur sérstaklega við hættueiginleikum efnanna og leiðbeint þeim um meðferð og notkun þeirra , þ.m.t. um blöndun þeirra .
Hafi stefnandi raunar viðurkennt þetta í fyrri samskiptum aðila .
Stefnandi hafi hins vegar ekki farið að þessum leiðbeiningum .
Óhjákvæmilegt sé í hönnunarnámi á háskólastigi , svo sem hér var ástatt , að notuð séu efni sem krefjist sérstakrar meðhöndlunar .
Stefnandi hafi fengið leiðbeiningar um meðferð og notkun slíkra efna en ekki farið eftir þeim og sé það alfarið á hennar ábyrgð og áhættu .
Stefnandi hafi meðhöndlað efnin heima hjá sér á umræddu tímabili en sú ráðstöfun hafi alfarið verið á hennar ábyrgð og áhættu , ekki stefnda .
Stefndi vísar jafnframt til þess , að jafnvel þótt háttsemi umrædds kennara yrði að einhverju leyti metin honum til sakar í skilningi skaðabótaréttar , sé hvað sem öðru líður til staðar eigin sök hjá stefnanda , eða eftir atvikum áhættutaka , sem leiði til sakarskiptingar eða firri stefnanda eftir atvikum bótarétti .
Stefndi telur orsakatengsl milli notkunar umræddra efna og meints tjóns stefnanda ekki nægilega í ljós leidd svo sem sjá megi af mati Björns Rúnars Lúðvíkssonar .
Verði af þessum ástæðum einnig að hafna hvers konar bótaskyldu .
Stefndi vísar jafnframt til þess að ekkert liggi fyrir um hvort og þá hvaða heilsufarslegu áhrif meðhöndlun stefnanda á efninu utan skólans kunni að hafa haft .
Telur stefndi að stefnandi , sem bótakrefjandi , verði að bera hallann af hvers konar sönnunarskorti í þessu tilliti .
Stefndi vísar einnig til þess að það sé allt eins líklegt að stefnandi hafi , fyrir eða eftir umþrætt námskeið , öðlast ofnæmi fyrir epoxýefnum .
Hún hafi m.ö.o. fengið á sig ofnæmisvakann áður en námskeiðið var eða síðar , t.d. við nám sitt í Kaupmannahöfn þar sem hún hafi einmitt unnið með epoxýefni .
Verði stefnandi , sem bótakrefjandi , að bera hallann af hvers konar sönnunarskorti í þessu efni .
Um fjárhæð bótakröfu stefnanda vísar stefndi til mats yfirmatsmanna þar sem varanleg örorka stefnanda sé metin 5% .
Af hálfu stefnda er því hafnað að varanlegur miski stefnanda sé 15 stig .
Þá hafnar hann því jafnframt að stefnandi eigi rétt til þjáningabóta .
Í því sambandi sé bent á að stefnandi hafi ekki verið óvinnufær vegna veikindanna , nema að óverulegu leyti .
Hafi hún áfram stundað skólann og meðal annars gengist undir og staðist lokapróf með uppsettum einingafjölda .
Um lagarök vísar stefndi til meginreglna skaðabótaréttar auk skaðabótalaga nr. 50/1993 , með síðari breytingum .
Kröfu sína um málskostnað styður stefndi við 129. og 130. gr. laga nr. 91/1991 um meðferð einkamála .
NIÐURSTAÐA
Af gögnum og vitnaleiðslum er ljóst að unnið var með hættuleg efni á námskeiðinu sem stefnandi sótti í Listaháskólanum í janúar 2001 .
Nemendur höfðu meðhöndlað efnin , sem geta verið rokgjörn , á miðju gólfi þar sem lítil eða ónóg loftræsting var til staðar .
Ekki er alveg ljóst hvort sú loftræsting sem var til staðar , hafi verið notuð sem skyldi .
Samkvæmt merkingum á umbúðum efnanna átti að henda skóm sem komið hefðu í snertingu við efnin og þvo ætti föt .
Í tölvubréfi frá Gunnari Kristinssyni heilbrigðisfulltrúa frá 9. febrúar 2001 kemur fram að starfsmenn stefnda hafi ekki þekkt hættuna á meðhöndlun efnanna .
Einnig kemur þar fram að við að pússa afsteypurnar sem efnin voru notuð í hafi myndast ryk sem síðan hafi borist á gólf og vinnuborð .
Ryk af þessu tagi geti síðan valdið ertingu í öndunarfærum .
Í vitnaleiðslum kom fram að sumir nemendur notuðu grímur fyrir munn og nef , en ekki allir .
Því er haldið fram af hálfu stefnda að nemendum hafi verið kunnugt um að um hættuleg efni hafi verið að ræða .
Ekki er þó ljóst að hve miklu leyti eða hvernig nemendur fengu þessar upplýsingar .
En þegar til þess er litið að hér er um að ræða nemendur í námi undir leiðsögn kennara , og fyrir þá hafði verið lagt að vinna með hættuleg efni , verður stefndi að bera hallann af vafa um þetta .
Það er álit dómsins að mjög óvarlega hafi verið staðið að verki við meðhöndlun umræddra efna á námskeiði hjá stefnda í janúar 2001 af þeim starfsmanni stefnda sem annaðist umrætt námskeið .
Samkvæmt reglum um ábyrgð vinnuveitenda á starfsmönnum sínum ber stefndi ábyrgð á því tjóni stefnanda sem rakið verður til notkunar efnanna .
Ljóst er að Áslaug Þorgeirsdóttir hefur fengið veruleg útbrot eftir að hafa unnið við plastefni , « clear casting resin polymer » , í Listaháskóla Íslands í janúar 2001 .
Gert var « lappapróf » eða svo kallað plástrapróf ( epicutan ofnæmispróf ) á Heilsuverndarstöðinni í ágúst 2001 .
Kom þá í ljós snertiofnæmi fyrir nickel , paraphenylenediamine ( dökkur litur ) og ilmefnum .
Stefnandi byggir á því að á námskeiðinu í Listaháskólanum í janúar 2001 hafi hún fengið ofnæmi fyrir « dicyclohexylmethane 4-4 di isocyanate » ( DMDI ) sem er í « clear casting » og var notað við mótin sem nemarnir voru að búa til .
Dómurinn telur að líklegra sé að útbrotin sem hún fékk í kjölfar atviksins 2001 hafi verið snertiofnæmi , í formi exems .
Hugsanlegt er að hún hafi fengið ofnæmi fyrir þessu efni ( DMDI ) eða skyldu efni « diaminodiphenylmethan » ( MDA ) áður en ofannefnt atvik átti sér stað .
Ofnæmi fyrir skyldum efnum eins og MDA er ekki óalgengt og geta þá ofnæmisviðbrögð fyrir DMDI einnig komið fram .
MDA ofnæmispróf var ekki framkvæmt hérlendis þegar ofnæmisprófið var gert á Heilsuverndarstöðinni í ágúst 2001 .
Þetta próf var ekki gert fyrr en árið 2007 í Malmö , en þar kom fram ofnæmi fyrir MDA sem er skylt og ekki óalgengt sem ofnæmisvaldur .
Í prófinu í Malmö kom einnig fram ofnæmi fyrir DMDI .
Því er ekki ljóst hvort MDA ofnæmi hafi verið til staðar í janúar 2001 .
Vel þekkt er að hægt er að mynda exem , bæði svonefnt áreitisertiexem og einnig ofnæmisexem , við snertingu DMDI .
Ekki er hægt að greina á milli þessara tegunda við skoðun .
Áreitisexemi má e.t.v. líkja við bruna eftir snertingu við sterkt efni eins og sýrur en ofnæmisexem er annars eðlis og getur komið eftir snertingu við efni sem ekki valda neinum skaða hjá þeim sem ekki hafa ofnæmi .
Talið er mun algengara að DMDI valdi áreitisexemi en ofnæmisexemi .
DMDI er því efni sem almennt getur verið skaðlegt þó ekki myndist ofnæmi gegn því .
Einkenni þau sem stefnandi hefur haft síðan , samræmast best ofsakláða ( urticaria ) .
Stefnandi fékk þá greiningu hjá húðsjúkdómalækninum Hans Rothenborg í Kaupmannahöfn .
Þau einkenni eru hvorki snertiofnæmi ( exem ) né ofnæmisexem , heldur svokölluð « urticaria » ( stundum nefnt ofsakláði ) , og afbrigði nefnt « urticaria factitia » ( dermatografia , skrifhúð ) .
Ótal orsakir geta verið fyrir þessu fyrirbæri ( urticaria ) en þar á meðal eru rokgjörn efni og þar með talin epoxy efni .
Almennt er mjög erfitt og oft nánast ógerningur að staðfesta slíkt orsakasamband .
Orsakir urticariu geta m.a. verið frá mataræði svo dæmi séu nefnd .
Dómurinn telur ekki sannað að ofnæmi fyrir DMDI valdi MDA ofnæmi í því tilviki sem hér er til úrlausnar .
Ljóst er að MDA ofnæmi kemur oftast fram ótengt ofnæmi fyrir DMDI .
Er þannig ekki fallist á þá málsástæðu stefnanda að atvikið í Listaháskólanum 2001 hafi valdið þeim einkennum sem hún hefur þjáðst mest af síðan , sem er urticaria ( ofsakláði ) .
Verður varanleg örorka hennar og varanlegt miskastig ekki rakið til atvika þeirra er hún ber fyrir sig hér .
Hins vegar er sýnt fram á að stefnandi Áslaug varð fyrir tímabundnu heilsutjóni , fékk útbrot og hafði veruleg óþægindi í húð í kjölfar námskeiðsins í Listaháskólanum í janúar 2001 .
Hér að framan er komist að þeirri niðurstöðu að stefndi sé ábyrgur fyrir því tjóni sem stefnandi varð fyrir vegna þess að óvarlega var staðið að meðferð hættulegra efna á námskeiði á vegum stefnda í janúar 2001 .
Fyrir liggur það mat dómkvaddra matsmanna að tímabil þjáningabóta skv. 1. mgr. 3. gr. skaðabótalaga sé frá 28. janúar 2001 til 6. febrúar sama árs .
Þá telur dómurinn að tilvik þetta falli undir reglu 26. gr. skaðabótalaga en samkvæmt a lið 1. mgr. hennar er heimilt að láta þann sem af ásetningi eða stórfelldu gáleysi veldur líkamstjóni greiða miskabætur .
Þykja bætur til stefnanda í heild hæfilega metnar 450.000 krónur með vöxtum eins og greinir í dómsorði .
Málskostnaður á milli aðila fellur niður .
Stefnandi fékk gjafsóknarleyfi 9. mars 2004 og greiðist allur málskostnaður hennar , sem eru 187.500 krónur vegna útlagðs kostnaðar hennar og 500.000 krónur í þóknun til lögmanns hennar að viðbættum virðisaukaskatti 122.500 krónur eða samtals 810.000 krónur , úr ríkissjóði .
DÓMSORÐ
Stefndi , Listaháskóli Íslands , greiði stefnanda , Áslaugu Þorgeirsdóttur , 450.000 krónur með dráttarvöxtum skv. 1. mgr. 6. gr. laga um vexti og verðtryggingu nr. 38/2001 frá 15. desember 2006 til greiðsludags .
Málskostnaður á milli aðila fellur niður .
Gjafsóknarkostnaður stefnanda , 810.000 krónur , greiðist úr ríkissjóði .
Allan V. Magnússon
Elín Þ. Ólafsdóttir
Jón Hjaltalín Ólafsson
Fimmtudaginn 13. desember 2007 .
Nr. 244/2007 .
Ákæruvaldið ( Sigríður Elsa Kjartansdóttir , saksóknari ) gegn X ( Björn L. Bergsson hrl. ) Y og ( Guðjón Ólafur Jónsson hrl. ) Z ( Páll Arnór Pálsson hrl. )
Líkamsárás .
Skýrslugjöf .
Ómerking héraðsdóms .
Heimvísun .
Héraðsdómur var ómerktur þar sem þess hafði ekki verið gætt við aðalmeðferð málsins að skýrslur vitna á íslensku væru túlkaðar fyrir sakborninga , sem ekki voru mæltir á íslenska tungu .
Þótti þetta í andstöðu við 13. gr. laga nr. 19/1991 um meðferð opinberra mála , sbr. e. lið 3. mgr. 6. gr. mannréttindasáttmála Evrópu .
Dómur Hæstaréttar .
Mál þetta dæma hæstaréttardómararnir Gunnlaugur Claessen , Garðar Gíslason , og Ingibjörg Benediktsdóttir .
Ríkissaksóknari skaut málinu til Hæstaréttar 17. apríl 2005 í samræmi við yfirlýsingar ákærðu um áfrýjun , en jafnframt af hálfu ákæruvalds , sem krefst staðfestingar á sakfellingum ákærðu en þyngingar á refsingu og að ákærðu verði sameiginlega gert að greiða A 523.615 krónur , auk vaxta og dráttarvaxta eins og greinir í ákæru 5. maí 2006 og ákærðu X verði gert að greiða B 256.025 krónur , auk vaxta og dráttarvaxta eins og greinir í ákæru 14. nóvember 2006 .
Ákærða X krefst aðallega frávísunar málsins frá héraðsdómi en til vara vægustu refsingar sem lög leyfa vegna ákæruatriða samkvæmt ákæru 5. maí 2006 og sýknu af ákæru 14. nóvember 2006 .
Ákærði Y krefst aðallega sýknu , en til vara að ætlað brot hans verði heimfært til 1. mgr. 217. gr. almennra hegningarlaga nr. 19/1940 og refsing felld niður , en að því frágengnu að ákvörðun refsingar verði frestað skilorðsbundið , en ella að hún verði milduð .
Þá krefst hann aðallega frávísunar bótakröfu frá héraðsdómi , til vara sýknu , en að því frágengnu að bætur verði lækkaðar .
Ákærði Z krefst aðallega ómerkingar héraðsdóms og heimvísunar en til vara krefst hann sýknu .
Þá krefst hann sýknu af skaðabótakröfu en ella að henni verði vísað frá dómi .
Aðalmeðferð fór upphaflega fram í máli þessu 24. október 2006 og var þá bókað í þingbók að nafngreindur túlkur sé mættur í dóminn og muni túlka fyrir ákærðu .
Málið var þá dómtekið og boðað jafnframt til dómsuppsögu 10. nóvember 2006 .
Þann 3. nóvember var málið tekið fyrir að nýju að viðstöddum verjendum ákærðu , réttargæslumanni brotaþola og fulltrúa ákæruvalds .
Var þá bókað eftirfarandi í þingbók : « Til þinghalds þessa var boðað til að taka upp mál þetta og boða til framhaldsaðalmeðferðar , þar sem dómurum þótti túlkun á framburði ákærðu við aðalmeðferð afar ónákvæm og á stundum villandi .
Því er ákveðið að fá nýjan túlk til starfans og boða til nýrrar aðalmeðferðar sem háð verður fimmtudaginn 14. desember nk ... »
Í þinghaldi 4. desember 2006 var mál vegna ákæru 14. nóvember 2006 á hendur ákærðu X sameinað hinu fyrra máli .
Aðalmeðferð málsins hófst að nýju 14. desember 2006 og var fram haldið í þinghöldum 20. og 21. desember og loks 9. janúar 2007 og voru endurteknar allar skýrslutökur af ákærðu og vitnum og málið síðan flutt munnlega að nýju .
Í fyrsta þinghaldinu voru ákærðu mætt og bókað var að nafngreindur túlkur hefði verið fenginn til að túlka fyrir þau , en ekki hafði verið völ á löggiltum túlki til starfans .
Í því þinghaldi var tekin skýrsla meðal annars af A , kæranda í málinu .
Í málflutningi fyrir Hæstarétti héldu verjendur ákærðu því fram að framburður vitna á íslensku hafi ekki verið túlkaður fyrir ákærðu , hvorki jafnhliða skýrslugjöf né í lok hennar .
Í þingbók er eins og fyrr segir einungis bókað í upphafi þinghalds að nafngreindur túlkur sé þar mættur til að túlka fyrir ákærðu .
Í 13. gr. laga nr. 19/1991 um meðferð opinberra mála er kveðið á um skyldu til að kalla til túlk ef sakborningur , vitni eða annar sem gefur skýrslu fyrir dómi er ekki nægilega fær í íslensku .
Ákvæði þetta ber að túlka til samræmis við e. lið 3. mgr. 6. gr. mannréttindasáttmála Evrópu , sbr. lög nr. 62/1994 , um að það séu lágmarksréttindi þess sem sökum er borinn um refsiverða háttsemi að hann fái ókeypis aðstoð túlks við málsmeðferð ef hann skilur hvorki né talar það mál sem notað er fyrir dómi .
Hefur og verið talið að sé þessa ekki gætt teljist sakborningur ekki hafa notið réttlátrar málsmeðferðar í skilningi 1. mgr. 6. gr. sáttmálans .
Af þingbók málsins verður ekki ráðið að skýrslur vitna á íslensku hafi verið þýddar fyrir sakborninga , hvorki jafnóðum né að þeim loknum og er þar á meðal skýrsla af kæranda málsins .
Er málsmeðferð að þessu leyti í andstöðu við áðurnefnt ákvæði mannréttindasáttmála Evrópu og því óhjákvæmilegt að ómerkja meðferð héraðsdóms á málinu og leggja fyrir héraðsdómara að taka málið til meðferðar að nýju og endurtaka þær skýrslur vitna sem fram fóru á íslensku til þess að þær verði túlkaðar .
Ákvörðun um sakarkostnað bíður endanlegs dóms að öðru leyti en því að málsvarnarlaun skipaðra verjenda ákærðu fyrir Hæstarétti greiðast úr ríkissjóði og eru þau ákveðin að meðtöldum virðisaukaskatti , svo sem nánar greinir í dómsorði .
Dómsorð :
Héraðsdómur er ómerktur og lagt fyrir héraðsdómara að taka málið til meðferðar að nýju og endurtaka þær skýrslur vitna sem fram fóru á íslensku til þess að þær verði túlkaðar fyrir ákærðu .
Ákvörðun sakarkostnaðar bíður endanlegs dóms að öðru leyti en því að málsvarnarlaun skipaðra verjenda ákærðu fyrir Hæstarétti , hæstaréttarlögmannanna Björns L. Bergssonar , Guðjóns Ólafs Jónssonar og Páls Arnórs Pálssonar , 311.250 krónur til hvers þeirra , greiðast úr ríkissjóði .
Dómur Héraðsdóms Reykjavíkur 30. janúar 2007 .
Mál þetta var höfðað með ákæru lögreglustjórans í Reykjavík , dagsettri 5. maí sl. , á hendur X , [ kt. og heimilisfang ] , Þ , [ kt. og heimilisfang ] , Y , [ kt. og heimilisfang ] , Z , [ kt. og heimilisfang ] , Ö , [ kt. og heimilisfang ] , og Æ , [ kt. og heimilisfang ] fyrir stórfellda líkamsárás með því að hafa , aðfaranótt sunnudagsins 4. apríl 2004 , í Þingholtsstræti í Reykjavík , í sameiningu ráðist að A , [ kt. ] , með höggum og spörkum og ákærðu X og Z slegið hann í andlit og höfuð með glerflöskum með þeim afleiðingum að A hlaut fjögurra sm langan skurð á hægri augabrún , þriggja til fjögurra sm langan skurð á gagnauga vinstra megin , eins til tveggja sm langan skurð á hnakka og nefbrotnaði .
Ákæruvaldið telur þetta varða við 2. mgr. 218. gr. almennra hegningarlaga nr. 19/1940 , sbr. 11. gr. laga nr. 20/1981 og 11. gr. laga nr. 82/1998 , og krefst þess að ákærðu verði dæmd til refsingar .
Af hálfu A er krafist skaðabóta að fjárhæð 23.615 krónur með dráttarvöxtum skv. III. kafla vaxtalaga nr. 38/2001 af 2.938 krónum frá 14. apríl 2004 til 11. júní 2004 og af 23.615 krónum frá 11. júní 2004 til greiðsludags , miskabóta að fjárhæð 500.000 krónur með vöxtum skv. 8. gr. vaxtalaga frá tjónsdegi til þess dags er mánuður er liðinn frá birtingu kröfunnar en síðan með dráttarvöxtum skv. 1. mgr. 6. gr. , sbr. 9. gr. vaxtalaga frá þeim degi til greiðsludags , þjáningabóta að fjárhæð 29.008 krónur með vöxtum skv. 8. gr. vaxtalaga frá tjónsdegi til þess dags er mánuður var liðinn frá birtingu kröfunnar en síðan með dráttarvöxtum skv. 1. mgr. 6. gr. , sbr. 9. gr. vaxtalaga frá þeim degi til greiðsludags .
Loks er gerð krafa um málskostnað vegna þóknunar lögmanns fyrir að halda uppi bótakröfu .
Önnur ákæra lögreglustjórans í Reykjavík , útgefin 14. nóvember 2006 , var gefin út á hendur X , [ kt. og heimilisfang ] « fyrir sérstaklega hættulega líkamsárás , með því að hafa aðfaranótt sunnudagsins 5. júní 2005 á veitingastaðnum C , veist að B og slegið í andlitið með glasi og dregið niður á gólf með þeim afleiðingum að hún hlaut skurð yfir vinstra kinnbein og við vinstra eyra auk þess sem hún hlaut fjölda sára á andlit og útlimi , mar á brjóstkassa og tognun á hægri öxl » .
Ákæruvaldið telur þetta varða við 2. mgr. 218. gr. almennra hegningarlaga nr. 19/1940 , sbr. 11. gr. laga nr. 20/1981 og krefst þess að ákærðu verði dæmd til refsingar .
Af hálfu B , er krafist skaðabóta að fjárhæð 254.025 krónur auk vaxta samkvæmt 8. gr. laga nr. 38/2001 , frá 5. júní 2005 , til þess dags er mánuður er liðinn frá því að bótakrafan var birt sakborningi en dráttarvaxta samkvæmt 9. gr. sömu laga frá þeim degi , til greiðsludags .
Af hálfu ákærðu Þ , Z , Ö og Æ er krafist sýknu .
Af hálfu ákærðu , X og Y , er krafist vægustu refsingar sem lög leyfa .
Þá krefjast ákærðu þess að skaðabótakröfu verði vísað frá dómi , en til vara sýknu af kröfunni .
Þá er krafist málsvarnarlauna til handa verjendum , og að allur sakarkostnaður greiðist úr ríkissjóði .
Ákærða , X , krefst sýknu af ákæru frá 14. nóvember 2006 .
Þá krefst hún þess að skaðabótakröfu verði vísað frá dómi , en til vara sýknu af kröfunni .
Þá krefst verjandi hennar málsvarnarlauna að mati dómsins .
Málsatvik varðandi ákæru Ríkissaksóknara frá 5. maí 2006 .
Aðfaranótt sunnudagsins 4. apríl 2004 fóru lögreglumenn að skemmtistaðnum D á horni [ ... ] vegna tilkynningar um að þar væri maður blóðugur utandyra , eftir líkamsárás .
Á vettvangi veittu lögreglumenn athygli sjúkraflutningabifreið sem var í þá mund að aka af stað .
Hittu lögreglumenn fyrir E sem sagðist hafa orðið vitni að því er sex menn , sem væru allir frá Tælandi , réðust að A , sambýlismanni E. Rætt var við A á slysadeild .
Kvaðst hann hafa orðið fyrir árás Tælendinga sem hann ekki þekkti og hafa verið laminn með bæði flösku og glasi í höfuðið , sleginn og fengið í sig spörk .
Þá var hann blóðugur og föt hans kámug af blóði .
E kvaðst þekkja til árásaraðilanna , og vissi hún gælunöfn þeirra .
A lagði fram kæru hjá lögreglu 16. apríl 2004 .
Sagði hann svo frá að hann hefði farið út að skemmta sér ásamt unnustu sinni , E , og hefðu þau farið á veitingastaðinn C. Hefðu verið þar fyrir fimm karlmenn og ein kona sem höguðu sér þannig að A fannst að hann gæti átt von á einhverju illu frá þeim .
Að sögn A héldu hann og E áfram í átt að miðbænum , en á leiðinni út af C sparkaði einhver úr hópnum í hægra læri A .
Fóru þau E á veitingastaðinn D .
Hópurinn af C kom inn á D á eftir þeim og hélt áfram að skipta sér af A .
Kvaðst hann hafa rætt við tvo þeirra og taldi sig hafa náð samkomulagi við þá um að hann fengi að vera í friði , en ákvað samt að yfirgefa staðinn ásamt E .
Lýsti A meintri árás svo að á horni Bankastrætis og Þingholtsstrætis hefði verið sparkað í bak hans og hefði það verið annar mannanna sem hann ræddi við , sá sami og hefði sparkað í hann á C .
Kvaðst A hafa snúist gegn árásarmönnunum og fengið hjálp vegfaranda sem gekk á milli og sagði « Þið ráðist ekki allir á hann » !
A kvaðst hafa reynt að hafa hemil á manninum er sparkaði í hann , en þá hafi hann fundið að glas brotnaði á höfði hans , og að hann var sleginn með flöskum og hefði önnur þeirra brotnað .
Kvaðst A hafa vankast við þetta og hafa verið hættur að sjá vegna blóðs í andliti og vegna þess að gleraugun duttu af honum .
Hefði hann verið sleginn á nefið vinstra megin þannig að það sneri út á hægri kinn , auk þess sem hann fékk fleiri högg .
Fólkið hefði skyndilega haft sig í burtu og árásinni lokið .
Ákærði , Þ , gaf skýrslu hjá lögreglu 4. júní 2004 .
Hann kvaðst ekki hafa tekið þátt í árásinni , en hafa farið að skilja á milli þegar A veittist að konu hans , X .
Þegar Þ kom að slagsmálunum hefði A verið orðinn blóðugur .
Hann kvaðst ekki telja að neinir af áverkunum væru af sínum völdum .
Ákærða , X , sagði svo frá hjá lögreglu 4. júní 2004 að þegar hún kom út af veitingastaðnum D hefði glasi verið fleygt í átt að henni , sem hefði splundrast á vegg þannig að hún meiddist á vinstri hendi .
Hefði hún talið að A hefði kastað glasinu , reiðst við það , tekið flösku og slegið A aftan á hnakkann með henni .
Hefði ákærði , Þ , þá gengið á milli , haldið A frá og dregið X af vettvangi .
Við yfirheyrslu hjá lögreglu 20. desember 2005 kvaðst ákærða ekki muna hvort flaskan sem hún sló A með hefði brotnað .
Kvaðst hún ekki treysta sér til að lýsa þætti hvers og eins í átökunum .
Ákærði , Y , sagði svo frá hjá lögreglu 8. júní 2004 að hann hefði ekki sparkað í A fyrir utan skemmtistaðinn , heldur hefði hann farið að A og reynt að tala við hann og spyrja hvað hann hefði átt við er þeir ræddu saman inni á salerni skemmtistaðarins .
A hefði þá hrint honum og hefði hann þá sparkað í rassinn á A .
Hópur Íslendinga hefði komið og reynt að róa fólkið en ákærði , Ö , staðið hjá og beðið .
Annar hópur Íslendinga hefði veist að Ö og þannig hafist áflog .
Vinir ákærða hefðu komið út af D .
Ákærði kvaðst hafa reynt að aðstoða Ö , en hann kvaðst ekki hafa ráðist að A hvorki með hnúum né flöskum , heldur aðeins hafa sparkað í rassinn á honum .
Þá gaf ákærði skýrslu fyrir lögreglu 28. desember 2005 .
Sagði hann frá með svipuðum hætti og áður , að A hefði sett hendurnar upp eins og hann ætlaði að fara að slást þegar Y kom að honum fyrir utan D .
Kvaðst hann því hafa sparkað einu sinni í rassinn á A .
Einhverjir hefðu þá verið að ráðast á ákærða , Ö vin hans , og hann farið þangað .
Þá hefði hann reynt að slá A einu sinni en ekki vitað hvort hann hitti .
Þarna hefði verið hópur af Íslendingum og Tælendingum , en hann hefði ekki séð neinn nota flösku á A .
Þó hefði hann heyrt eitthvað brotna .
A hefði verið blóðugur í framan þegar lögreglan kom .
Ákærði , Y , kvaðst ekki telja að áverkar á A gætu verið eftir sig .
Ákærði , Z , sagði þannig frá við skýrslutöku hjá lögreglu 9. júní 2004 að hann hefði verið síðastur út af D ásamt konu sinni , F , og þá séð að vinahópur hans hefði lent í einhverjum átökum .
Hefði verið þvaga af Íslendingum þarna ásamt vinahóp ákærða , Z .
Átökin hefðu verið yfirstaðin er þau komu út .
Þau hafi því farið af vettvangi ásamt vinum sínum .
Z kvaðst ekki hafa tekið sérstaklega eftir A á staðnum .
Z kvað ekki rétt að hann hefði slegið A í höfuðið með flösku .
Hann kvaðst ekki telja að neinir áverkar A gætu verið eftir sig .
Ákærði , Ö , gaf skýrslu 10. júní 2004 og sagðist ekki hafa komist að A , og sagðist ekki hafa séð að vinir hans kæmust að honum eða að þeir hafi veitt honum áverka .
Ö kvaðst ekki telja að áverkar á A gætu verið eftir sig .
Ákærði , Æ , sagði svo frá hjá lögreglu 11. júní 2004 að ákærða , X , hefði verið blóðug á hendinni er hann kom út af skemmtistaðnum D .
Hann hefði fylgt vinahópnum af vettvangi .
Kvaðst ákærði muna eftir að hafa séð A blóðugan en sagði ekki rétt að allur hópurinn hefði ráðist á A .
Hópur Íslendinga hefði verið í kringum A .
Hann kvaðst ekki telja að áverkar á A gætu verið eftir sig .
Vitnið , E , gaf skýrslu hjá lögreglu 2. júní 2004 .
Kvað hún þau ákærða hafa ákveðið að yfirgefa D , en þau hefðu verið vöruð við því að þau lentu í vandræðum ef þau færu ekki .
Er þau komu út af staðnum hefði ákærði , Ö , og ákærði , Y , beðið hinum megin við götuna og komið á eftir þeim er þau gengu niður Bankastrætið .
Árásin hefði hafist á því að Y sparkaði aftan á læri A , A hefði reynt að halda Y frá sér og vegfarandi haldið Ö frá .
Mágur ákærðu , X , hefði þá komið og slegið A aftan á hnakkann með flösku , og teygt sig eftir annarri flösku .
Hefði svo allur hópurinn komið út af D og ráðist á A .
E kvað árásina hafa verið stutta , alla hafa tekið þátt í henni , þannig að sumir hefðu slegið með hnefa eða flösku og aðrir hefðu sparkað .
Kvaðst hún hafa séð ákærðu , X , slá A í höfuðið með flösku .
Hefði árásinni lokið skyndilega og hópurinn látið sig hverfa .
Þá gaf E skýrslu hjá lögreglu 21. desember 2005 .
Hún sagði frá með sama hætti og áður en kvaðst ekki hafa séð þegar ákærði , Y , sparkaði fyrst í A .
Hún sagðist þó hafa séð þá ákærðu , Y og Ö , sparka einhvers staðar í A , og [ ... ] ( sem er gælunafn Æ ) kýla hann , þá hefði hún séð Þ sparka í A .
Þegar ákærða , X , kom og sló A með flösku í höfuðið hefði flaskan brotnað .
Einhverjir Íslendingar hefðu komið og reynt að stöðva slagsmálin en þá hefði hópurinn hætt árásinni á A , og lögreglan komið á staðinn stuttu síðar .
Vitnið , F , gaf skýrslu 9. júní 2004 , og sagðist hafa verið á D umrædda nótt ásamt manni sínum , ákærða Z .
Þegar þau komu út af D hefði hún séð að vinahópur þeirra hefði lent í einhvers konar átökum .
Hún hefði beðið Z að skipta sér ekki af þessu og þau farið af vettvangi ásamt vinahópnum enda hefðu átökin verið afstaðin .
Í málinu liggur frammi læknisvottorð , dagsett 12. maí 2004 , undirritað af Birgi Briem lækni .
Þar kemur fram að A hafi komið á slysadeild aðfaranótt 4. apríl 2004 .
Var hann þá með fjögurra sm skurð á hægri augabrún sem hafi verið lokað með fimm sporum .
Á gagnaugasvæði var hann með þriggja til fjögurra sm langan skurð í gegnum höfuðleður sem var lokað með fimm sporum .
Aftan á hnakka var eins til tveggja sm skurður og var eitt spor sett þar .
Sári á nefi var lokað með plástri .
Tíu dögum seinna , 14. apríl , leitaði A á háls- nef- og eyrnadeild .
Litu skurðirnir allir vel út og saumar voru teknir úr þeim .
Það þreifaðist innkýlt nefbrot vinstra megin , bæði var stallur í beininu og nefið vísaði yfir til hægri .
Var A hvellaumur yfir nefinu þeim megin .
Þá var hann aumur yfir kinnbeininu vinstra megin en það reyndist ekki brotið .
Gerð var nefrétting og mjög góð lega fékkst á nefbrotinu .
A leitaði aftur á háls- nef- og eyrnadeild 19. apríl og hafði nefbrotið þá sigið aftur á sinn stað .
Var hann því svæfður og nefbrotinu lyft upp , góð lega var á brotinu í eftirliti 23. apríl 2004 og hafði hann ekki leitað á göngudeild aftur er vottorðið var ritað .
Með bréfi lögreglustjórans í Reykjavík frá 20. apríl 2005 var tilkynnt um að mál þetta væri fellt niður , sbr. 112. gr. laga nr. 19/1991 .
Lögmaður brotaþola óskaði eftir skriflegum rökstuðningi fyrir niðurfellingu málsins með bréfi 26. apríl 2005 .
Rökstuðningur lögreglustjórans kemur fram í bréfi frá 11. maí 2005 , en lögmaður brotaþola kærði ákvörðun lögreglustjórans með bréfi 19. maí 2005 til ríkissaksóknara .
Með bréfi ríkissaksóknara , 20. júní 2005 var ákvörðun lögreglustjórans í Reykjavík um að fella málið niður felld úr gildi og lagt fyrir lögreglustjórann í Reykjavík að taka málið til frekari rannsóknar .
Ákæra ríkissaksóknara var svo gefin út , eins og fyrr greinir , 5. maí 2006 .
Verður nú rakinn framburður ákærða og vitna fyrir dómi .
Ákærða , X , skýrði svo frá að hún hafi slegið A með flösku í höfuðið vegna þess að hann hafi tekið glas og hent að henni og hafi brot úr glasinu hitt hana í höndina .
Hún kvaðst ekki vita hvers vegna A hefði brotið glasið .
Hún hafi verið að koma frá D og á gangstétt fyrir utan D hafi hann hent glasinu að henni .
Hafi margir komið þar að og kærasti hennar hafi dregið hana út úr þvögunni .
Hún kvaðst hafa tekið flöskuna sem hún sló A með , á gangstéttinni .
Hún kvað flöskuna hafa lent aftan á hnakka A , en hún hafi ekki brotnað .
Hún kvaðst ekki telja að áverkar A , 4 cm langur skurður á hægri augabrún eða 3-4 cm langur skurður á gagnauga vinstra megin , væru af sínum völdum , þar sem flaskan hafi ekki brotnað .
Þá kvaðst hún telja ólíklegt að hún ætti sök á áverkum á hnakka A .
Hún kvaðst ekki hafa séð ákærða , Þ , gera neitt .
Hann hafi einungis verið að reyna að fá hana til að hætta og viljað fara með hana heim .
Hún kvaðst ekki hafa séð ákærða , Y , slá A og sagðist ekki hafa tekið neitt sérstaklega eftir þar sem hún hafi verið rifin í burtu .
Hún kvaðst ekki hafa séð ákærða , Z , eða ákærða , Ö , gera neitt .
Hún kvað nokkra Íslendinga hafi komið að og ráðist að Ö .
Fullt af fólki hafi þust að þegar þetta gerðist .
Hún kvaðst hafa verið í hóp með öðrum ákærðu og síðan hafi hópur af Íslendingum komið þarna að .
Hún gæti ekki sagt nákvæmlega hve margir , því að hún hafi verið í uppnámi .
Kvað hún Tælendingana sem voru með henni hafa verið F , Þ , G og einhverja fleiri og einnig kvað hún alla ákærðu hafa verið með henni í hópi .
Hún kvaðst hafna bótakröfu A .
Hún kvað A hafa verið fyrir utan skemmtistaðinn þegar þau komu út og kvaðst hún hafa komið út með vinkonu sinni , G .
Hún kvað ekki hafa liðið langan tíma áður en ákærði , Þ , eiginmaður hennar , dró hana úr átökunum .
Áður en hann dró hana í burtu vissi hún ekki að hann væri á staðnum .
Hún kvaðst hafa séð E þar sem hún stóð við götuna .
Ákærði , Y , kvaðst ganga undir gælunafninu [ ... ] .
Hann kvaðst kannast við þáverandi unnustu A , E .
Þetta kvöld hefði hann fyrst farið á C og þar hefðu A og E verið .
Hafi hann farið að spjalla við E og ekki vitað að hún væri kærastan hans .
A hafi þá orðið afbrýðisamur .
Þeir hafi eitthvað verið að tuskast hvor í öðrum út af þessu inn á staðnum .
Hann kvaðst síðan hafa farið á D og þegar hann hafi verið að dansa hafi hann verið kallaður inná klósett .
Þar hafi A gripið í skyrtuna hans og sagst vilja berja hann og sagt honum að hunskast heim .
Síðan hafi hann farið þaðan ásamt Ö .
Þegar þeir komu út , hafi þeir hitt A og kvaðst ákærði hafa sparkað í rassinn á A .
Það hafi 4-5 Íslendingar komið að og farið að slást við meðáærða , Ö .
Margir hafi verið á götunni og á gangi þar fram hjá .
Hann kvaðst ekki hafa tekið eftir þegar meðákærða , X , sló A í höfuðið með flösku en kvaðst hafa heyrt glas brotna .
Ákærði kvað að eftir að ákærða , X , sló A með flöskunni hafi allir Tælendingarnir verið þarna saman komnir .
Ákærði kvaðst ekki hafa veitt A áverkana sem hann fékk og aðeins sparkað í rassinn á honum .
Hann hafi heldur ekki séð þegar hann fékk þessa áverka og kvaðst ekki vera viss um hver hafi veitt honum áverkana , því þarna hefði verið fjöldi manns .
Hann kvaðst hafa slegið hann en kvaðst ekki vera viss hvar höggið lenti , á A eða einhverjum öðrum .
Hann kvaðst ekki telja að hann væri valdur að áverkum A og hafnar bótakröfu hans .
Hann taldi sig ekki hafa staðið að árás að A í sameiningu eða félagi við aðra heldur hafi þetta verið slagsmál sem hafi brotist út .
Hann kvaðst ekki vera viss um hvort hann hafi slegið A í höfuðið eða andlitið en kvaðst þó vita að hann hafi kýlt einu sinni en kvaðst ekki vera viss um hvern hann hefði hitt , þar sem þarna var margt fólk .
Hann kvað meðákærða , Ö , ekki hafa sparkað í A eða kýlt hann og hafi ákærði , Ö , staðið fyrir aftan hann .
Síðan hafi 4-5 Íslendingar komið að sem hafi ráðist að Ö og slegið hann í andlitið með flösku .
Ö hafi ekkert komist í átökin við A. .
Ákærði sagðist ekki hafa tekið neinn þátt í þeim átökum sem Ö átti í við hópinn .
Hann kvað að eftir að hann sparkaði í A hafi þeir þrír staðið þarna saman og ekki hafi liðið langur tími þar til hópur Íslendinga hafi komið að .
Hann kvaðst ekki vita hvort Íslendingarnir hafi ráðist á einhvern annan en ákærða , Ö .
Ákærði kvaðst ekki hafa tekið eftir því hvort meðákærði , Z , kom út af veitingastaðnum fyrir eða eftir að átökin áttu sér stað og kvaðst ekki hafa séð Z brjóta flösku á höfði A .
Hann kvaðst hafa séð eiginkonu ákærða , Z , F á staðnum .
Ákærði kvað meðákærða , Æ , hafa verið inni á klósettinu á D og hafi hann verið að stilla til friðar og túlka á milli .
Hann kvaðst ekki hafa séð meðákærða , Æ , slá eða sparka í A og kvaðst ekki heldur hafa séð meðákærða , Þ , slá til A .
Ákærði , Þ , kvaðst hafa kannast við A og E fyrir þetta atvik en hann hafi ekki tekið þátt í árás á A fyrir utan D .
Hann kvaðst hins vegar hafa séð A þarna og þegar hann hafi komið að hafi A og meðákærða , X , eiginkona hans , verið að slást .
Hann hafi þá rifið í hana og sagt henni að koma heim .
Hann kvaðst hafa verið á C fyrr um kvöldið og hringt hafi verið í hann þar og honum sagt að meðákærða , X , ætti í vandræðum við einhverja útlendinga og hann ætti að fara með hana heim .
Hafi hann þá farið strax á D , en ekki séð hana þar .
Honum hafi verið sagt að hún væri farin .
Er hann hafi farið út , hafi hann séð þau A vera að slást .
Hann hafi dregið meðákærðu út úr slagsmálunum .
Ákærði kvað A hafa verið með flösku í hendinni .
Hann kvað þetta hafa verið einu samskipti hans við A þetta kvöld og kvaðst hvorki hafa sparkað né slegið í A .
Kvaðst hann ekki hafa veitt því athygli hvort A hafi þá verið blóðugur .
Hann hafi hins vegar tekið eftir áverka á hendi X og hafi þar verið eitthvert blóð .
Ákærði kvaðst hafa séð meðákærða , Ö , í slagsmálum við þrjá Íslendinga .
Hafi hann legið á götunni og einhverjir Íslendingar verið að berja á honum .
Hann kvaðst ekki hafa séð meðákærða , Ö , í átökum við A. .
Það hafi verið fullt af fólki þarna og hann væri ekki alveg með það á hreinu hverjir aðrir voru þar .
Meðákærði , Y , hafi verið í þessum hópi og allir ákærðu hafi verið þarna , en hver gerði hvað eða hvað var í gangi gæti hann ekki sagt nákvæmlega .
Hann hafi séð þegar meðákærði , Z , hafi komið út af staðnum en kvaðst ekki hafa séð hvað hann gerði eða hvort hann hafi verið kominn út þegar átökin áttu sér stað .
Hann kvað sér ekki hafa fundist ákærðu vera að lúskra á A í sameiningu .
Hann kvaðst hafna fram kominni bótakröfu .
Ákærði Z , kvaðst ganga undir gælunafninu [ ... ] .
Hann kvaðst ekki þekkja A eða E og þegar hann hafi komið út af D , með konunni sinni F , hafi slagsmálin verið yfirstaðin .
Hann kvaðst ekki hafa slegið A með flösku í höfuðið .
Hann hafi hins vegar séð að meðákærði , Ö , var með sár og kvaðst hafa séð blóð leka úr sárinu .
Hann kvaðst ekki hafa séð A fyrir utan .
Aðrir ákærðu hafi verið komnir út á undan honum .
Hann kvaðst hafna fram kominni bótakröfu .
Ákærði , Æ , kvaðst ganga undir gælunafninu [ ... ] .
Hann kvaðst ekki þekkja A , en hafi kannast við E á þessum tíma .
Hann kvað að inni á klósetti á D hafi A tekið um hálsinn á meðákærða , Y , og hafi hann reynt að stilla til friðar og róa báða niður .
Hann kvað A hafa sagt að ef ákærðu vildu slást þá myndi hann senda þá alla á spítala .
Hann hafi svo farið að dansa .
Hann kvaðst ekki hafa átt frekari samskipti við A þetta kvöld .
Þegar hann svo hafi komið út af D hafi slagsmálin verið yfirstaðin og lögreglan verið að koma að .
Hann kvaðst ekki vita hvers vegna A hafi verið reiður út í þá .
Hann viti ekki hvernig A hafi fengið áverkana og kvaðst ekki hafa tekið eftir hvort hann hafi verið blóðugur .
Hann kvaðst ekki hafa sparkað í A eða slegið hann .
Hann kvaðst ekki hafa verið hræddur við A .
Hann kvaðst hafa tekið eftir því að ákærða , X , hafi verið blóðug á hendinni .
Hann kveðst ekki hafa tekið eftir því hvenær meðákærði , Z , kom út af staðnum , en eiginkona hans , F hafi verið með þetta kvöld .
Hann kvaðst hafna bótakröfu A .
Ákærði , Ö , neitaði sök við þingfestingu málsins .
Hann gat ekki borið vitni við aðalmeðferð málsins vegna veikinda .
Vitnið A , skýrði svo frá að hann og kærasta hans , E , hafi komið á C umrætt kvöld .
Hún hafi ætlað að hitta nokkra af kunningjum sínum þar .
Honum hafi ekki litist á sig þar og hafi beðið hana um að koma frekar á D .
Á leiðinni út hafi tveir eða þrír menn verið á eftir þeim og gert tilraun til að ráðast á hann .
Dyravörður hafi stoppað það og hafi þau farið á D .
Þegar þau hefðu dvalist þar í um það bil hálftíma hafi þau tekið eftir að sama fólkið og hafði verið á C var komið þangað .
Hafi þau farið að elta hann og ganga utan í hann .
Hann kvaðst aldrei hafa séð þetta fólk áður .
Þegar hann hitti nokkra af þessum mönnum inni á klósetti hafi hann reynt að fá útskýringar á því hvað væri að .
Honum hafi skilist að einhver misskilningur væri á ferð og þetta mál væri búið .
Hann kvaðst ekki hafa haft í hótunum við mennina .
Síðan hafi konan í hópnum skvett glasi yfir hann og hann hafi þá sagt við kærustuna sína að hann vildi fara .
Þegar þau hafi verið komin út og gengið smáspöl í Bankastrætinu , hafi verið sparkað aftan í hann .
Hafi hann séð tvo menn sem hafi komið á eftir honum út og hafi annar þeirra verið sá sami og sparkaði í hann fyrir utan C .
Hafi þeir gert sig líklega til þess að ráðast á hann en vitnið kvaðst ekki geta sagt til um það hvor þeirra sparkaði í hann .
Hann hafi heyrt útundan sér kallað frá Íslendingi : « Þið ráðist ekki báðir á hann . »
Hafi Íslendingurinn tekið annan þeirra sem elti hann , í burtu , en vitnið kvaðst ekki hafa séð hann meir .
Kvað vitnið að sér hafi gengið ágætlega að halda manninum sem veittist að honum frá sér , en þá hafi verið hent flösku í hausinn á honum .
Hafi vitninu verið sagt að það hafi verið karlmaður sem það gerði .
Hafi hann svo reynt áfram að halda þessum mönnum frá sér , en þá hafi hann fundið aðra flösku eða glas brotna á höfði sínu .
Hann kvaðst þá hafa misst af sér gleraugun og því séð mjög lítið , auk þess sem blóð hafi runnið yfir andlit hans .
Í kjölfarið hafi nefið á honum verið kýlt út á kinn .
Barsmíðarnar hafi svo haldið áfram í skamma stund en þá hafi hann fundið fyrir sársauka aftan í hnakka og tekið þá eftir að kvenmaðurinn í hópnum hélt á flösku sem hún hafi slegið hann með og verið með ógnandi tilburði en flaskan hafi þó ekki brotnað .
Vitnið kvað að um 5-6 manns hafa staðið að árásinni .
Hann kvaðst aldrei hafa fengið neina skýringu á árásinni .
Hann neitaði því að hafa kastað einhverju glasi í vegg , kvaðst ekki hafa haft neina möguleika á því þar sem hann hafi ekki séð neitt og ekki verið með glas í hendinni .
Vitnið kvaðst ekki vera búinn að jafna sig á árásinni og kvaðst vera með skurði í andliti og hnakka og hefði þurft að gangast undir aðgerð .
Nefbeinið sé nú orðið beint en ekki brjóskið þannig að í raun þyrfti hann að gangast undir þriðju aðgerðina á nefi .
Hann kvaðst ekki vera með neina verki en væri með stíflur í nös .
Vitnið kvaðst ekki kannast við að hópur Íslendinga hafi komið þarna að og kvaðst aðeins hafa orðið var við þennan eina Íslending sem dró einn árásarmanna í burtu í byrjun slagsmálanna .
Vitnið kvaðst ekki vita hvað hafi orðið af honum .
Vitnið kvað að sér hefði verið boðnar skaðabætur ef hann væri tilbúinn til að falla frá kæru í málinu .
Hafi hann hafnað því .
Vitnið , F , skýrði svo frá fyrir dómi að hún kannaðist við E en þær væru ekki vinkonur .
Hún kvaðst ekki hafa þekkt brotaþola , A .
Hún kvaðst hafa verið með manni sínum , Z , og fleirum á D umrætt kvöld .
Hún kvaðst hafa séð hóp manna í slagsmálum fyrir utan D í svolítilli fjarlægð en ekki séð hverjir voru að slást .
Margt fólk hefði verið þar , en vitnið kvaðst ekki geta sagt til um hvort einhverjir ákærðu voru þar .
Hún kvað þó að einhverjir Íslendingar hefðu verið þar .
Er hún var spurð um það hvernig hún gat greint það , úr því að hún hefði séð þetta svo illa , hvarf hún frá þeim framburði .
Hún kvað ákærða , Z , ekki hafa verið í slagsmálunum , þar sem hann hafi verið með henni .
Vitnið , E , kvaðst umrætt kvöld hafa farið með A á C .
Hún kvaðst ekki vita mikið um hvað gerðist þar , en einhver leiðindi hefðu orðið milli A og Y. .
Vinkona hennar hafi sagt vitninu að fara eitthvað annað .
Því hafi hún farið með A á D kaffi .
Þá hafi ákærði , Y og allir hans vinir komið þangað .
Vinkona hennar hafi því enn á ný bent henni á að fara eitthvað annað og þau A hafi farið af D .
Þá hafi ákærði , Y , beðið fyrir utan veitingastaðinn .
Þar hafi einnig verið mágur X , ( ákærði Z ) .
Hafi ákærði , Y , sparkað í A , aftanvert á kálfa .
Þá hafi ákærði , Ö , komið að og slegið A , en vitnið kvaðst ekki vita hvar höggið lenti .
Þá hafi komið að Íslendingar og stöðvað ákærða , Ö. .
Vinir ákærða , Y , hafi drifið að .
Vitnið kvaðst ekki muna nákvæmlega hvað ákærði Y , gerði frekar á hlut A .
Vitnið kvaðst hafa séð ákærðu , X , hafa komið síðast að slagsmálunum og hafi hún slegið A í höfuðið með flösku og hafi flaskan brotnað .
Vitnið kvaðst hafa séð ákærða , Z , hafa barið A í höfuðið með flösku , en flaskan hafi ekki brotnað .
Vitnið kvað ástæðu slagsmálanna hafa verið afbrýðisemi .
Vitnið kvaðst ekki hafa séð A gera neitt á hlut ákærðu .
Vitnið kvaðst hafa staðið nálægt A meðan á slagsmálunum stóð .
Vitnið kvaðst hafa séð Íslendingana slá Tælendingana sem voru þarna .
Nánar spurð , kvaðst vitnið hafa séð ákærðu , Y , sparka í A .
Ákærða , X , hafi slegið A með flösku í höfuðið og hafi flaskan lent ofan á höfðinu og brotnað .
Vitnið kvaðst hafa séð ákærða , Z , henda flösku í höfuð A , en flaskan hafi ekki brotnað .
Vitnið kvað Ö hafa gert mjög lítið , en kvaðst halda að hann hafi kýlt A í andlitið .
Hún kvaðst þó ekki vera viss .
Vitnið kvað ákærða , Þ , ekki hafa gert neitt , hann hefði bara stoppað konuna sína af .
Vitnið kvað ákærða , Æ , hafa slegið A með berum höndum , en kvaðst ekki muna nákvæmlega hvar höggið lenti .
Vitnið kvað A hafa verið blóðugan fyrir ofan auga í kjölfar árásarinnar , þá hefði verið skurður hægra megin á höfði , ofanvert og nef hans hafi verið brotið .
Vitnið kvað engin tengsl vera milli þeirra A í dag , en þau hafi verið kærustupar .
Langt sé síðan þau hættu saman .
Vitnið kvaðst hafa drukkið mjög lítið umrætt kvöld , kannski eitt til tvö glös , en hún kvað A hafa verið undir áhrifum áfengis .
Vitnið , Arnþór Davíðsson , lögreglumaður greindi svo fyrir dómi að honum hafi verið tilkynnt um slagsmál við D og þegar þeir komu að var sjúkrabíll um það bil að fara og árásarmennirnir farnir .
Hann hafi fengið upplýsingar um árásamennina frá vitnum annað hvort á slysadeild eða vettvangi .
Vitnið kvaðst hafa farið á slysadeild og rætt við A .
Vitnið kvaðst ekki muna hvort hann var ölvaður .
Vitnið , H , greindi svo frá fyrir dómi að stór hópur fólks , bæði Tælendingar og Íslendingar , hefði verið að slást fyrir utan D umrætt kvöld , en kvaðst ekki vera viss um hver hefði gert hvað .
Hún kvað erfitt hafa verið að sjá hverjir voru að horfa á og hverjir tóku þátt í slagsmálunum .
Hún hafi verið með einni vinkonu sinni og nokkrum af ákærðu .
Hún hafi hins vegar verið drukkin og ekki verið viss um hvort þau hafi tekið þátt í slagsmálunum og þau hafi verið það langt frá að hún hafi átt erfitt með að sjá almennilega til .
Hún kvaðst ekki hafa séð hvenær ákærði , Z , hafi komið út af D en taldi hann hafa farið út á svipuðum tíma og hún .