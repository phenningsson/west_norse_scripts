Jſlendinga boc gorþa ec fyrſt byſcopom ǫrum þorlaki oc katli. oc
ſyndac bęþi þeim oc Sęmundi presti. En
meþ þvi at þeim licaþi ſva at hava eþa þar viþur
auka þa ꜱcrifada ec þeꜱa of et ſama far fyr
vtan attar tolo oc conunga ęvi oc iǫce þvi er
mer varþ ſidan cuɴara oc nu er geʀ ſagt a
þeꜱi en a þeiʀi. En hvatki eſ eſ i froþom
þeꜱom þa er ſcyllt at hava þat helldur er ſaɴara reyniſc
Halfdan Hvitbeiɴ upplendinga conungr
Sonr Olafs Tretelgio Svia conungſ vaſ
faþer aiſteinſ fretz fꜹþvr Halfdanar
ens millda oc enſ matar illa foþor Goþroþar veiþiconungſ foþor halfdanar enſ ꜱvarta foþor Harallz enſ
Harfagra eſ fyrſtr varþ þeꜱ kynſ einn conungr
at ollom Norvegi
Iɴ hoc codice contiɴeɴtur capitvla
fʀa Iſlanz bygþ . i. fra laɴ⸌a⸍mſ moɴom
ii. oc lagaſetning. fra alþingiſ ſetnıng
iii. fra miꜱeriꜱ tali iiii. fra fiorþvngadeilld . v. fra Grenlaɴz bygþ . vi. fra þvi er

Criſtni kom a Jſland vii. fra byſcopom vtlendom
viii. fra Jſleifi byſcopi ix. fra Gizori byſcopi x. 2.
Incipit Libellus Jſlandorum
Jſland byɢþiſc fyrſt vr Norvegi a
dogom Harallz enſ Harfagra Halfdanar ſonar enſ Svarta fyr þaɴ tiþ at ętlon oc
tolo þeira Teitz foſtra mins þeꜱ maɴz er ec kunna
spacaſtan ſonar Jſleifs byſcops. oc þorkelſ fꜹþor broþor mins Gelliſ ſonar er langt muɴþi fram oc þoriþar
Snorra dottor Goþa eſ bęþi vaſ marg ſpoc oc olivgfroþ eſ Jvar ʀagnarſ ſonr Loþbrokar let drepa
eadmund eɴ Helga Engla conung En þat vaſ dccc.lxx. epter burþ Criſtz at þvi eſ ritiþ eſ i ſogo hanz Jngolfur het maþur Noreɴ eſ ſaɴliga
er ſagt at føre fyrſt þaþan til Jſlandz þa eſ Haralldur eɴ Harfagri var xvı vetra gamall
en i aɴat ſiɴ fám vetrom ſiþarr. Haɴ bygþi
suþr i ʀajkiar vic. þar er Jngolfſ hofþi kallaþr.
fyr ꜹſtan Minþacſ ꜽri ſem hann kom fyrſt a
land. en þar ingolfs fell fyr veſtan Olfoſſ á eſ
hann lagþi ſina eigo a siþan. I þaɴ tiþ vaſ Jſland
viþi vaxit a miþli fiallz oc fioro. Þa voro her meɴ
Criſtner þeir er Norþmeɴ kalla papa. En þeir foro
ſiþan a brꜹt af þvi at þeir villdo eigi veſa her viþ
Heiþna meɴ. oc leto epter bøcr irſcar oc biollor

oc bagla af þvi matti ſcilia at þeir voro meɴ Jrſcer
En þa varþ fǫr manna mikil mioc vt hingat yr
Norvege Til þeꜱ vɴz conungreɴ Haralldr baɴaþi
af þvi at honom þotti Landauþɴ nema. þa ſęttuſc
þeir a þat at hverr maþr ſcylldi giallda conungi v.
avra ſa er eigi vęri fra þvi ſciliþr. oc þaþan føri
hingat. En ſva er sagt at Haralldr vęri Lxx vetra
conungr oc yrþi atrøþr. þꜹ hafa vpphǫf veriþ
at gialldi þvi eſ nu er kallat Laɴdaurar. en þar
gallzk ſtuɴdom meira en stuɴdom miɴa. vnz Olafr
eɴ Digri gorþi ſcyrt at hverr maþr ſcylldi giallda
conungi halfa mork ſa er føri a miþli Norvegſ oc
Jſlaɴz. nema conor, eþa þeir meɴ eſ hann nęmi frä
Sva ſagþi þorkell oſſ Gelliſ ſonr 3.
Hrollaugr ſonr ʀꜹgvallz iarls a Møri bygþi
auſtr a Siþv. þaþan ero Siþv meɴ komner.
Ketilbiorɴ Ketilſ ſonr maþr Norøɴ bygþi ſuþur
at Moſfelli eno ǫfra. þaþan ero moſfillingar comner.
Ǫþr dotter Ketils flatnefs Herſis Norønſ
bygþi veſtr i Bręiþa firþi. þaþan ero Bręiþfirþingar comner.
Helgi enn magri Norøɴ ſonr Eyvindar ꜹſtmaɴz
byɢþi norþr i Eyiafirþi þaþan ero Eyfirþingar comner.
En þa eſ Jſland vaſ viþa byɢt orþit. þa hafþi
maþr ꜹſtrøɴ fyrſt Log vt hingat yr Norvegi ſa
er Vlfliotr het. Sva sagdi Teitur oſſ. oc voro þa

Vlfliötz Log kolloþ Haɴ var faþer Guɴars er
Diuffdæler ero comner frä i eyiafirþi; En þav
voro fleſt ſett at þvi ſem þa voro Golaþingſ Log eþa
rǫþ þorleifs ens Spaca Horþa caraſonar voro til hvar viþ
ſcylldi auca eþa af nema, eþa aɴaɴ veg setia
Vlfliotr var ꜹſtr i Löni En ſva er sagt at Grimr
Geitſcor vęri foſtbroþer haɴſ sa er kaɴaþi Jſland alt
at raþi haɴſ aþr alþingi vęri att. en honom fecc
hverr maþr pening til a landi her. en hann gaf fe þat siþan
til Hofa 4.
Alþingi vaſ sett at räþi Vlfliötz oc allra Laɴzmaɴa þar er nu eſ. En aþr vas þing a Kialarneſi þat eſ þorſteiɴ Ingolfſſonr Landnäma mannz faþer
þorkels mana Logſogo manns hafþi þar oc hofþingiar
þeir eſ at þvi hvrfv En maþr hafþi ſecr orþit of
þręls morþ eþa leyſingſ sa er land atti i Blaſcogom
hann es nefndr þorer Croppinſkeggi En dottor ſonr
hans eſ callaþr þorvalldr Croppinſkeggi. sa eſ for siþan
i Auſtfiorþo oc breɴdi þar iɴi Guɴar broþor ſinn.
Sva sagþi Hallur Orækia ſonr En sa het Kolur eſ
myrdr vaſ. Viþ hann eſ keɴd gea ſv eſ þar eſ kolloþ
siþan Cols gea ſem hręen fuɴduſc. Land þat varþ ſıþan
allzheriar fe. En þat logþo Laɴdz meɴ til alþingisnꜽzlo. Af þvi eſ þar Almeɴing at viþa til alþingis
i scogom. oc a hęiþom hagi til Hroſſa hafnar. þat
sagþi Vlfheþiɴ oſſ.

Sva hava oc spacer meɴ ſagt. at a Lx vetra yrþi
Jſland albygt ſva at eigi vęri meiʀ siþan: Þvi nęr tok
Hramɴ Logſogo Hængs ſonr Laɴama manſz, nęſtr
Vlflioti oc hafꝺi xx. sumor Hann var yr ʀangarhverfi þat var Lx. vetrum epter drap eadmundar
conungſ. vetri eþa tveim aþr Haralldr en Harfagri
yrþi dꜹþr at tolo spacra maɴa. Þorareɴ ʀagabroþer ſonr Ǫleifs Hialta toc Logſogo nęſtr Hramni oc
hafþi onnor xx. haɴ vaſ borgfirþer 5.
That vaſ oc þa eſ ener Spocoſto meɴ a laɴdi her
hofþo taliþ i tveim miſſerom fiora daga eɴſ fiorþa
huɴdraþſ. þat verþa vicur ii. eɴſ ſetta tegar en monoþr
xii. þritøgnattar oc dagar iiii umbfram þa mercþo þeir
at solargangi at sumar et munaþi aptr til varſ enſ
en þat cuɴne engi ſegia þeim at degi einom vaſ fleira
en heilom vicom gegɴdi i tveim miſſerom oc þat olli
Enn maþr het þorſteiɴ Surtr haɴ vaſ Breiþfirþſcr
sonur Hallstęins þorolpſſonar morſtrarſceggia Landnama maɴs; oc Oſcar þorsteins dottor enſ rauþa
Hann drꜽmþi þat at hann hygþiſc veſa at Logbergi þa
es var fiolment oc vaca enn hann hugþi alla menn
aþra ſofa en siþan hvgþiſc hann sofna, en hann hugþi þa
alla menn aþra vacna þaɴ draum reþ Øſyfr Helgaſonr moþor faþer Gellis þorkels ſonar ſva at aller menn myɴdi
þegn varþa meþann hann męllti at Logbergi en siþan eſ hann
þagnaþi at þa myndi aller þat röma es hann hefþi męllt

Enn þeir voro baþer Spaker menn mioc. Enn ſiþan eſ meɴ
qvomo til þingſ þa leitaþi hann þeꜱ räþs at Logbergi at
et ſiaunda hvert sumar scylldi auka vicu. oc freiſta
hve þa hlyddi. En ſva sem Oſyfur reþ draumenn þa
vǫcnoþo aller meɴ viþ þat vel. oc vas þa þat þegar
i Log leidt at raþi þorkels mana oc annarra spacra
manna. at retto tali i hverio are v. dagar eɴſ fiorþa
hunþraþs ef eigi eſ Hlaup är enn þa einom fleira
enn at ǫro tali verþa IIII. En þa eſ ꜽcſc at ǫro tali
et ſiaunda hvert at vico en øngo at hinu þa verþa vij
ǫr ſaman iamɴ Long at hvorotveggia. En ef hlaupǫr
verþa II a miþli þeira eſ ꜹka ſcal þa þarf ꜹca et
setta 6.
Þinga dęilld mikil varþ ä miþli þeira Þorþar Gellis
sonar Olęifs feilaɴſ yr bręiþafirþi. oc Odz
þeꜱ er kallaþur var Tungu Oddr. haɴ var
Borgfirþſcr. þorvalldr sonur hans vas at breɴo Þorkels bluɴketils ſonar meþ Hæſna þori i Ǫrɴolfsdali: en þorþr Geller varþ hofþingi at soceɴe. af
þvi at Herstęinn Þorkelſſonr Bluɴ ketilſſonar atti Þorvnni
syſtor dottor hans. Hon vas Helgo dotter oc Guɴarſſ
syster jofriþar es þorstęinn atti Egilsſonr Enn þeir voro sotter
a þingi þvi es var i Borgarfirþi i þeim staþ es siþan es
kallat Þingnes. Þat voro þa Log at Vigſacar scylldi
sækia a þvi þingi eſ nęſt vaſ vett vangi. En þeir borþoſc

þar oc matti þingiþ eigi heyiaſc at Logum þar fell
þorolfur refur broþer Ǫlfs i Dolom yr liþi þorþar
Gellis. En siþan foro sacarnar til alþingis. oc borþuſc
þeir þar þa eɴ. þa fellu meɴ yr Liþi Oddz. enda varþ
secr haɴ Hæſna þorir oc drepiɴ siþann. oc fleiri
þeir es at breɴvɴi vǫro. Þa talþi þorþr Geller tǫlo vmb.
at Logbergi Hve illa moɴom gegndi at fara i ocuɴ
þing at ſækia of vıg eþa harma sina. oc talþi hvat
honom varþ fyrir aþr hann mętti þvi mali til laga
coma. oc qvad ymiſſa vandręþi møndo verþa ef eigi
reþiſc bætur ä. Þa vas landino ſcipt i fiorþunga
sva at iii. vrþu þing i hveriom fiorþungi. oc scylldu
þingunautar ęiga hvar ſac ſocner saman. Nema i
Norþlendinga fiorþungi voro iiii. af þvi at þeir vrþu eigi
a aɴat satter. þeir er fyr norþan voro Eyiafiorþ vill·
du eigi þangat sækia þingiþ oc eigi i Scagafiorþ
þeir es þar voro fyr vestan. en þo scylldi iǫfn domefna oc Logretto scipon yr þeira fiorþungi ſem
or einom hveriom oþrom. Enn siþan voro sett fiorþungarþing. Sva sagþi oſſ Vlfheþin Guɴars ſonr Logſogomaþr. þorkell mane þorſteinſſonr jngolfs ſonar toc Logſogo
epter þorarinn ʀaga broþor. oc hafdi xv. sumor
þa hafþi þorgeir at Lioſavatɴi þorkelſſonr xvij
sumor 7.
Land þat eſ kallat eſ Grænland faɴzc

oc bygþiſc af Iſlande. Eirikr eɴ ʀauþi het maþr
Breiþfirdſcr es for vt heþan þängat. oc nam þar land
er ſiþan es kallaþur Eiriks fiórþur. Haɴ gaf nafn landino oc kallaþi Grænland. oc qvaþ meɴ þat myndv
fyſa þangat farar at landiþ ætti nafn gott. þeir
fundo þar maɴaviſter bęþi auſtr oc veſtr a Landi.
oc kęiplabrot oc steinſmiþi þat eſ af þvi ma ſcilia
at þar hafþi þeſſ conar þiöþ fariþ eſ Vinland hefer
bygt oc Grænleɴdingar calla Screlinga En þat
vas es hann toc byɢva landiþ xiiii vetrom eþa xv
fyrr en Criſtni qvæmi her a Jſland at þvi er sa
talþi fyrer þorkeli Gelliſſyni a Grænlandi er sialfur
fylgþi Eirike enom ʀauþa vt 8.
Olafur rex Tryɢvaſonr Olafs ſonar Harallz ſonar
eɴſ Harfagra com Criſtni i Noreg, oc a
Jſland hann sendi hingat til laɴz prest þann er het
Þangbrandur oc her kendi monnom Cristni oc ſkirþi
þa alla es viþ Tru toco. En Hallur a Siþu þorsteins ſonr let ſciraſc ſnimhendis. oc Hiallti Sceggiasonur yr þiorsardali. oc Gizor eɴ Hviti Teitzſonr Ketilbiarnarſonar fra moſfelli. oc marger hofþingiar aþrer. Enn þeir voro þo flęiri es i gegn męlto oc
neitto. Enn þa er hann hafþi her veriþ einn vetr
eþa ii. þa for hann a braut. oc hafdi vegit her ii. menn
eþa iii. þa er hann hofþo nidt En hann ſagþi conunginom

Olafi eſ hann com auſtr allt þat es her hafþi yfir
hann gingiþ. oc let orvęɴt at her muɴdi Criſtni en
tacaſc. En hann varþ viþ þat reiþr mioc oc ętlaþi
at lata męiþa eþa drepa oſſa laɴda fyrer þa eſ þar voro
auſtr. En þat sumar et sama qvomo vtan heþan þeir
Gizor oc Hiallti oc þogo þa vɴdan viþ conungenn
oc heto honom vmbſyſlo ſiɴi til a nyia lęic at her
yrþi enn viþ Criſtniɴi tekit. oc leto ser eigi annars
von en þar mundi hlyþa En et nęſta ſumar epter
foro þeir auſtan oc prestur sa es þormoþr het. oc
qvomo þa i Veſtmaɴa eyiar eſ .x. vicur voro af sumri oc hafþi allt fariſc vel at. Sva qvad Teitur
þat ſegia es sialfur var þar. þa vas þat męlt et
nęſta sumar aþr i Logom at meɴ scylldi sva coma
til alþingis es x. vikur vęri af sumri. en þangat
til qvomo viku fyrr Enn þeir foro þegar inn til meginnlaɴz oc siþan til alþingis. oc goto at Hiallta
at hann vas epter i Laugardali meþ xii. maɴ af þvi
at hann hafdi aþr secur orþit fiorbꜹgſ maþr et
nęſta sumar a alþingi of goþgo. Enn þat vaſ til
þeꜱ haft at hann qvad at Logbergi qviþling þenna
Vil ec eigi goþ gøyia graj þykir mer fraja
Enn þeir Gizor foro vnz þeir qvomo i ſtaþ þann i hia Olfoſs vatni es kallaþr es Vellankatla. oc gøorþo
orþ þaþan til þings at a mot þeim scylldi coma

aller fulltings meɴ þeira af þvi at þeir hofþo spurt
at andſcotar þeirra villdi veria þeim vigi þing·
En fyrr en þeir føri þaþann þa kom þar riþandi Hiallti oc þeir er epter voro meþ honom. En
siþan riþv þeir a þingit. oc qvomu aþur a mot þeim
frændur þeira oc viner sem þeir hofþo ęſt. En ener heiþ·
nu meɴ Hvrfu ſamann meþ alvępni oc hafþi ſva
nęr at þeir myndi beriaſt at eigi of ſa a miþli
En annaɴ dag epter geingu þeir Gizor oc Hiallti
til Logbergs, oc bǫro þar upp erindi sin. Enn ſva
er sagt at þat bęri fra Hve vel þeir męltu. En þat
gørþiſc af þvi at þar nefnþi annar maþr at oþrom
vatta. oc sogþvsk hvarer yr Logom viþ aþra
ener Crıſtnu meɴ oc ener Heiþno. oc gingo siþan frä
Logbergi þa bodo ener Criſtno meɴ Hall a Siþo at
hann ſcylldi log þeira vpp ſegia þav eſ Criſtnenne scyll·
de fylgia Enn hann leyſtiſc þvi vndan viþ þa at hann
Caypti at þorgeiri Logſogo maɴi at hann scylldi
vpp ſegia. en hann vas enn þa heiþinn. En siþan es meɴ
qvomo i bvþer þa lagþiſc hann niþur þorgeiʀ. oc
bręiddi felld sinn a sic oc hvilþi þann dag allann
oc nottena epter oc qvad ecke orþ. En of morgoneng epter settiſc hann vpp. oc gørþi orþ at meɴ
scylldi ganga til Logbergis. Enn þa hof hann tolo

sina vpp eſ meɴ qvomo þar oc sagþi at honom þotti
þa comit hag maɴa i onytt efni ef meɴ scylldi
eigi hafa aller Log ęin a landi her. oc talþi fyrer
moɴom a marga vega at þat scylldi eigi läta verþa
oc ſagþi at þat muɴdi at þvi oſætti verþa eſ viſavon vas at þęr barſmiþer gørþiſc a miþli manna
es landeþ eyddiſc af Haɴ sagþi fra þvi at
conungar yr Norvegi oc yr Danmorco hofþo haft
ofriþ oc oʀostor a miþli sin langa tiþ til þeꜱ vnz
laɴz meɴ gørþo friþ a miþli þeira þott þeir villdi eigi
Enn þat räþ gørþiſc sva at af stundu senduſc þęir
gerſemar a miþli. enda hellt friþr sa meþann þeir
lifþv En nv þykker mer þat räþ qvaþ hann at ver
latem oc eigi þa raþa. er meſt vilia i gegɴ gaɴgaſc oc miþlom sva mál a miþli þeira at hverertvegio havi nacqvat sins mäls oc hovom aller ein
Log oc ęinn siþ. þat mon verþa satt eſ ver ſlitom i
sundr Logen. at ver monom ſlita oc friþeɴ. En
hann lauc sva mali sino at hvarer tveggio jotto þvi
at aller scylldi ein Log hava þav sem hann reþi vpp
at seigia. þa vas þat męllt i logom at aller meɴ
scylldi Criſtner veſa oc scirɴ taca þeir er aþur
voro oſcirþer a landi her En of barna vtburþ scylldo standa en forno log oc ov Hroſſakiotzät. Scylldo meɴ blota a lavn ef villdo. en varþa

fįorbaugs garþ ef vottom of qvæmi viþ Enn
siþar fom vetrom var sv heiþni af numen ſem onnor. Þeɴa atburþ ſagþi Teitur oſſ at þui er Criſtni com a jſland. En Olavur Tryɢva ſonr fell et
sama svmar at sogo Sęmundar preſtz. þa barþiſc
hann viþ Svein Harallz ſon Dana conung. oc Olav en
Sønſca Eiricſ ſon at Vpſolum Svia conungs oc Eiric
eſ ſiþann vas iarl at Norvegi Hǫconarſon Þat vas
cxxx. vetrum epter dräp eadmundar. enn M.
epter burþ Criſtz at alþyþo tali 9.
Theꜱi ero novɴ byſcopa þeira es veriþ hafa a Jſlandi utlender at sogo Teitz. friþrecur com i heiþni her. en þeꜱer voro siþann. Biarnharþur en böcvïſi v. ǫr Colr fǫ ǫr. Hroþolvr
xix ǫr. Jꜹhan eɴ irſki fǫ or. Biarnharþur xix.
or. Heinrecur ii. or. Enn qvomo her aþrer v.
þeir ed byſcopar qvoduſc veſa. Ornolfur oc Goþiſcolcr. oc iii. Ermſkir Petrus oc abraham oc
Stephanus.
Grimur at moſfelli Svertings ſonr toc Lꜹgsogo epter þorgeir. oc hafþi ii. sumor. en þa
fecc hann lov til þeꜱ at Scapti þoroddz ſonr hefþi syſtor son hanz af þvi at hann vaſ Häſmęltur sialfur.

Scapti hafþi Logſogo xxvii. svmor . Hann setti
fimtar doms Log. oc þat at engi vegandi scylldi
lyſa vig a hendr oþrom maɴi en ſer. En aþr voro
her slic log of þat sem i Norvegi a hanz dogom
vrþo marger hofþingiar oc ʀikis meɴ seker eþa
Landflotta. of vig eþa barſmiþer af rikis sǫcom
hanz oc landſtiorn. En hann andadiſc a eno sama are
oc Olavur en Digre fell. Haʀallz ſonr Goþroþar ſonar
Biarnar ſonar Harallz ſonar ens Harfagra. xxx vetrum
siþar en Olavr felli Tryɢvaſonr þa toc Steiɴ
þorgeſter ſonr Logſogo oc hafþi iii. svmor. þa hafþi
þorkell Tiorva ſonr xx. sumor. þa hafþi Geller
Bolvercſ ſonr ix. sumor. 10.
Jſleifur Gizorar ſonr ens Hvïta vas vigþur til
byſcops a dogom Harallz Norvegs conungs Sigurþar ſonar
Halfdanar ſonar Sigurþar ſonar Hriſa Harallz ſonar ens Harfagra
Enn es þat ſo hofþingiar oc goþer meɴ at jſleifur vas
myklo nytri en aþrir keɴimeɴ þeir es a þvisa laɴdi
nęþi þa selldo honom marger sono sïna til læringar
oc leto vigia til presta. þeir vrþu siþan vigþer ii.
til byſcopa. Collur er var j vic austr. oc joan at
Holom. Jſleifur attı iii. sono. þeir vrþv aller hofþingiar
nyter. Gizor byſcop oc Teitur preſtr faþer Halls oc
þorvalldr★. Teit fæddi Hallur i Haukadali. sa
maþr es þat vas almęlt at milldaſtr vęri oc agęſtr

at goþo a landi her olęrþra maɴa. Ec kom oc til
Hallꜱ vii. vetra gamall vetri epter þat es Geller
þorkels ſonr foþor faþer minn oc foſtri andaþisc. oc
vaſc þar xiiii vetur. Guɴar en Spaci hafþi
tekit Logſogo þa es Geller let af. oc hafþi iii svmor. Þa hafþi Colbeiɴ floſaſonr vi. þat sumar er
hann toc Logsogo fell Haralldur rex a Englandi. þa
hafþi Geller i aɴat sinn iii sumu★r. þa hafþi
Guɴar i aɴat sinn i sumar. þa hafþi Sighvatur
Surts ſonr Syſtor sonr★ Colbeins viij. a þeim dogom
com Sęmundur Sigfuſ ſonr suɴann af fraclandi hingat til landz oc let siþann vigiaſc til preſtz
Jſleifur vas vigþur til byſcops þa es hann vas fimtøgur. þa vas Leo septimus pave. En hann vas en
nęſta vetur j Norvegi oc for siþann vt hingat
En hann andaþiſc i Scalahollti þa es hann hafþi allz verit
byſcop iiii. vetur oc xx Sva sagþi Teitur oſſ.
þat var a Drottins dęgi vi nottom epter Hatiþ þeira
Petars oc Pǫls Lxxx vetra epter Olavs fall
Tryɢvaſonar. þar vas ec þa meþ Teiti foſtra minom xii vetra gamall. En Hallur sagþi oſſ ſva.
eſ bęþi vas minnigr oc olyginn oc mundi sialfur
þat es hann var ſcirþur at þangbranþur ſcirþi hann
þrevetrann en þat vas vetri fyr, en Cristni vęri
her i log tekinn. en hann gørþi bv þritogur oc bio

Lxiiii. vetur i Haukadali. oc hafþi xciiii vetur
þa eſ hann andaþiſc. en þat vas of Hotiþ martens
byſcops a enom x vetri epter andlat Jſleıfs byſcops 11.
Gizor byſcop sonur Jſleifs vas vigþr til byſcops
at bæn laɴz maɴa a dogom Olavs conungs Harallz ſonar ii. vetrom epter þat es jſleifur andaþiſc. þann
vas hann annan her a landi en annan a Gautlandi. En þa
vas namɴ haɴſ rętt at hann het Giſroþur. sva sagþi hann
oſſ. Marcus Sceɢia ſonr hafþi Logſogo nęſtr Sighvati
oc toc þat sumar es Gizor byſcop hafþi einn vetur
veriþ her a landi. en for meþ iiii. sumor oc xx.
at haɴſ sogo er ſcrifoþ ęvi allra Logsogo manna a boc
þeꜱi þeira es voro fyrer vart minni. enn honom sagþi þorarinn broþer haɴſ oc Sceggi faþer þeira oc fleiri spaker
meɴ til þeira ęvi es fyrer haɴſ minni voro. at þvi eſ.
Biarni eɴ Spaki hafþi sagt. foþor faþer þeira es mundi
þoraren Logſogo maɴ oc vi aþra siþann. Gizor byſcop vas aſtſęlli af ollom Laɴz moɴom en hver maþr
aɴara. þeira es ver vitim her a landi hafa veriþ.
af aſtſęlþ haɴſ oc af tolom þeira Sęmundar meþ vmbraþi marcuꜱ Logſogo maɴz vas þat i Log leidt at aller
meɴ tolþo oc virþo alt fe sitt oc soro at rett virdt
vęri hvart sem vas i Lonþom eþa i lauſa aurum
oc gørþo tiuɴd af siþann. Þat ero míclar iartecner hvat hlyþner laɴzmeɴ voro þeim maɴi es hann com
þvi framm at fe allt vas virdt meþ Svarþogom

þat es a Jſlande vas oc landet sialft, oc Tiunder av
gørvar, oc Log a logþ at sua scal veſa meþan Jſland
es byɢt Gizor byſcop let oc Log leggia a þat at stoll
byſcops þeſs es a Jſlandi vęri scylldi i Scalahollti veſa en aþur vas hvergi. oc lagþi hann þar til stolſins
Scalaholltz land oc margra cynia auþæfe ǫnnor, bęþi
i londom oc i lauſom aurom. Enn þa es honom þotti
sa staþur hava vel at ꜹþævom þroazk, þa gaf hann
meir enn fiorþung byſcopsdoms sins til þeꜱ at helldr
vęri .ii. byſcops stolar a landi her enn einn sva sem
norþleɴdingar ęſtu hann til. Enn hann hafþi aþr latet
telia buendur a landi her. Oc voro þa i auſtfirþingaiorþungi vii. hundroþ heil. En i ʀangęinga fiorþungi x. en i Bręiþfirþinga fiorþungi .ix. en i ayfirþinga·
fiorþungi .xii. en otalþer voro þeir eſ eigi átto þingfarar caupi at gegna ov allt jſand.
Vlvheþiɴ Guɴarſſonr ens spaca toc Logsogo
epter Marcus. oc hafþi ix sumor. þa hafþi
Bergþorr Hrafɴſſonr vi. En þa hafþi Goþmundr þorgeirſſonr xii sumor. Et fyrsta sumar es Bergþor ſagþi log vpp vas nymęli þat gortt, at Log ór scylldi
scriva a böc at Havliþa moſſ ſonar of vetreɴ epter
at sogo oc vmbraþi þeira Bergþors oc aɴara spacra
maɴa, þeira er til þeꜱ voro tecner. Scylldu þeir gørua
nymęli þꜹ ǫll i ʟogom er þeim Litiſc þau betri
en en forno Log. Scylldi þau segia vpp et nęſta

sumar epter i Logretto oc þau oll hallda es enn meire hlutur maɴa męlti þa eigi gegɴ. En þat varþ
at framfara. at þa vaſ scrivaþur Vigſloþi, oc margt
aɴat i Logom. oc sagt vpp i Logretto av kennimoɴom
of sumar et epter. en þat licaþi ollom vel. oc męllti
þvi mangi i gegɴ. þat vas oc et fyrsta sumar es Bergþor sagþi Log vpp, þa vas Gizor byſcop Oþingførr af
sott, þa sendi hann Orþ til alþingis vinom sinom oc hofþingiom at biþia scylldi þorlac ʀunolfſſon þorleikſſonar broþor Halls i Haukadali at hann scylldi lata vigiasc til
byſcops. En þat gerþo aller sva sem orþ haɴſ qvomo
til. oc fecſc þat af þvi at Gizor hafþi sialvr fyrr
mioc beþit. oc for hann vtan þat sumar. en kom vt et
nęſta epter oc vas þa vigþur til byſcops. Gizor vas
vigþur til byſcops þa es hann var fertogur. þa vas Gregorius Septimus pape. en siþaɴ vas hann en nęſta vetr
i Danmorco, oc kom ov sumariþ epter hingat til laɴz
En þa es haɴ hafþi veriþ xxiiii vetur byscop sua ſem
faþer haɴſ. þa vas Joan Ǫgmundarſonr vigþur til byscops
fyrstr til stöls at Hölom. þa vas hann vetri miþur
en halffertogur. En xii vetrom siþar þa eſ Gizor
hafþi alls veriþ byscop xxxvi. vetur. þa vas þorlacur vigþur til byscops. hann let Gizor vigia til stöls
i Scalahollti at ser Livanda. þa vas þorlacur ii.
vetrom meir en xxx. En Gizor byscop andaþiſc xxx.

nottom siþar i Scala hollti a enom þridia deigi
i vicu Kalendarum Junij.
A þui äre eno sama obijt Paſchalis ſecundus
pape fyʀ en Gizor byſcop. oc Baldvine jorſalaconungr oc patriarcha i Hierusalem. oc Philippus Svia conungr. En siþar et sama sumar Alexius
Grikkia conungr. þa hafþi hann xxxviii vetur setiþ
at stoli i miclagarþi. En ii. vetrom siþar varþ alldamöt. þa hofþo þeir eyſteiɴ oc Sigurþur veriþ xvii.
vetur conungar i Norvegi epter magnus foþor siɴ Olafsſon Harallz ſonar þat vas cxx. vetrum epter fall Olafs
Tryɢvaſonar enn ccL. epter dräp eadmundar engla conungſ.
Enn dxvi vetrum epter andlat Gregorius pava þeꜱ
es Cristni com a England at þui es taliþ es. En hann
andaþisc a oþro äre conungdoms Foco kęiſara .dciiii.
vetrom epter burþ Criſtz at almaɴa tali. þat verþur
allt ſamaɴ mcxx. or Her lyxc sia boc 12.
þetta es cyn byscopa Iſlendinga oc ættar tala.
Ketilbiorn landnams maþr sa es bygþi
suþur at moſfelli eno øvra vas faþer Teitz
foþor Gizorar eɴſ Hvita foþor Jſleifs es fyrstur
vas byſcop i Scalahollti foþor Gizorar byscops
Hrollaugur Laɴdnams maþr sa es bygþi auſtr
a Siþu a Breiþabolſtaþ vas faþer Ozorar
foþor þordiſar moþor Halls a Siþo foþor Egils foþor þor

gerþar moþor Joaɴſ es fyrſtur vas byſcop at Holom.
Oþr laɴdnams cona es bygþi veſtr i Breiþafirþi
i Hvammi vas möþer þorsteins eɴſ ʀauþa foþor Oleivs
fęilans foþor þorþar Gelles foþor þorhilldar ʀiupu moþor þorþar
Heſthofþa foþor Carlſevnes foþor Snorra foþor Hallfriþar moþor
þorlacs es nu es byſcop i Scalahollti nęſtr Gizori
Helgi eɴ magri Laɴdnama maþr sa es bygþi
norþr i Eyiafirþi i Criſtneſi vas faþer Helgo
moþor Einarſſ foþor Eyiolfs Valgerþar sonar
foþor Goþmuɴdar foþor Eyiolvs foþor þorsteins foþor ketils es nu
es byſcop at Holom nęſtur Joaɴi
þeꜱi ero nofn langfeþga yɴɢlinga
oc breifirþinga
i. Yngui Tyrkia conungr .ii. Niǫrþr Sviaconungr .iii. Frayr iiii Fiolner. sa er do at
frid fröþa. v Svegþer. vi. Vanlandi.
vii. Uiſbuʀ viii. Domaldr. ix. Domaʀ .x.
Dyɢue .xi. Dagur .xii. alrecr .xiii. agne
xiiii. Yngvi .xv. Joruɴdr. xvi aun en
gamli xvii. Egill vendilcraca xviii. Ǫttar
xix aþiſll at vppſolom xx. Eyſteinn xxi.
Yngvaʀ xxii. brꜹt ǫnundur. xxiii Jngialldr
en illraþi xxiiii. Olavur Tretelgia .xxv. Halfdan Hvitbeiɴ vpplendinga conungr xxvi. Goþroþr
xxvii. Olafur .xxviii. Helgi xxix. Jngialldur

dottor sonur Sigurþar ʀagnars ſonar Loþbröcar xxx.
Oleivur eɴ Hviti xxxi. þorsteiɴ enn ʀauþi
xxxii. Oleifur Feilan es fyrſtur bygþi þeira a Jslandi xxxiii. Þorþur Geller. xxxiiii Eyiolfur
es skirþur vas i elli siɴi þa es Criſtni com a jſland
xxxv. þorkell xxxvi. Geller faþer þeira þorkelz
foþor Braɴz oc þorgils foþor mïns, enn ec heiter are