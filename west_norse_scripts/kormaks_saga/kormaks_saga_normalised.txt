kormagſ ſaga
Haralladr konungr hinn harfagri reð fyrir noregi þa er ſaga ſia gerðiz. 
J þann tima var ſa hofðingi i rikinu
er kormakr het vikueſkr at
at ætt. rikr ok kynſtorr. hann var hinn
meſti garpr. ok hafði verit með haralldi konungi i morgum
orroſtum. hann átti ſon er augmundr het hann var
hinn efniligſti maðr ſnemma mikill ok ſterkr
þegar er hann hafði alldr ok þroſka. lagðiz hann i viking
a ſumrum. en var með konungi a vetrum. hann aflaði ser
goðſ orðz. ok mikilſ fíar. eitt ſumar lagðiz hann i veſtr
uiking. þar var fyrir ſa maðr er aſmundr het. hann var hinn
meſti garpr. hann hafði ſigrat marga vikinga
ok hermenn. ſpyʀ nu huaʀ til annarſ. ok fara orð i milli
þeirra. ok þeir funduz ſialfer. ok logðu ſer orroſto ſtað
ok borðuz. aſmundr hafði fleira lið. ok lagði eigi ollu
til orroſto. þeir borðuz .íííj. daga. fell miog lið aſmundar
en hann flyði ſialfr. en augmundr hafði
ſigr ok kom heim með fe ok frama. kormakr kuað
augmund eigi mundu meira frama fa i hernaði.


ok mun ek fa þer konu. helgu dottur froða Jarlſ.
þat vil ek ſegir augmundr Epter þat gera þeir ferð ſina til froða
Jarlſ. tok hann vel við þeim. þeir bera vpp erendi ſín. Jarl tok þui vel
ok kallaði a liggia otta nockurn vm ſkipti þeirra
aſmundar. en þo tokuz þeſſi rað. ok foru þeir heim
ok var við veizlu buiz. ok kom til þeirrar veizlu fiolmenni mikit.
hega dottir froða Jarlſ atti ſer foſtru framſyna. ok
for hon með henni. þetta ſpyʀ aſmundr vikingr. ok fer til fundar
við augmund. byðr honum holmgaungu. avgmundr iater
þui. foſtra helgu var þui von at þreifa vm menn aðr en til
vigſ færi. hon gerir ſua við avgmund. adr hann for heiman
hon quað huergi ſtorum við hnita. þeir foru ſiðan baðer til
holmſ ok borðuz vikingrinn færði við ſiðuna ok beit
ecki á. þa bra augmundr vpp ſuerdinu ſkiott. ok ſkipti
ſiðan i hondunum ok hio vndan aſmundi fotinn ok tok
ííj. merkr gullz i holmlauſn. capitulum
I þann tima andaðiz haralldr konungr harfagri ok tok
riki eirikr bloð ex. en augmundr vingaðiz ecki við þav
eirik ok Gunnhilldi. ok byr augmundr ſkip ſitt til iſlandz.
vgmundr ok helga attu ſon er froði het. þa er ſkip var miog
buit tok helga ſott ok andaðiz ok froði ſon þeirra.
Epter þat ſigldu þeir i haf þa kaſtar *aenl;vgmundr vt aundvegiſſulum
ſínum. þeir komu vtan at miðfirði. þar voru aðr
komnar aunduegiſſulur hanſ. kauſtuðu þar ackerum
En i þann tima réð þar fyrir miðfiarðar ſkeggi hann
reri til þeirra. ok bauð þeim inn i fiorðinn. ok ſua landzkoſti.
þat þa Avgmundr. mællti grunduoll vnder huſ
þat var þeirra atrvnaðr ef malit gengi ſaman. þa er
optaʀ veri reynt at þeſſ manz ráð mundi ſaman
ganga ef mal uondrinn þyʀi. en þroaz ef hann
viſſi til mikilleikſ. en malit geck ſaman ok þrem
ſinnum reynt. ſiðan let avger gera huſ þar a melnum
ok bío þar ſiðan. hann feck daullu dottur aunundar ſiona
þeirra ſyner voru þeir þorgilſ ok kormakr. hann var ſuartr a har
ok ſueipr i harinu. haurundlioſſ ok nockut lik⸌r⸍
moður ſinní. mikill ok ſterkr ahlaupa maðr i ſkapi.
þorgilſ var hlioðſyndr ok hægr. þa er þeir brædr voru
fulltiða andaðiz augmundr. varðueitti dalla bu með
ſonum ſinum. annaðiz þorgilſ vm bu við vmſia mifiarðarſkeggia
3. af þorkeli Þorkell het maðr
er bio i tungu. hann var kuanngaðr ok attu þav

dottur er steingerdr het hon var i gnupſ dal at foſtri
þat var eitt ha⸌v⸍ſt at hualr kom vt a vaz neſ ok
attu þeir bræðr daullu ſyner. þorgilſ bauð kormaki huart
hann villdi helldr fara a fiall eða til hualſ. hann kavſ at
fara a fiall með huſkorlum. maðr het toſti hann var verkſtiori
ok ſkilldi ſkipa til vm ſauðaferðer. ok foru þeir
kormakr baðer ſaman. þar til er þeir komu i gnup⸌s⸍dal
ok voru þar vm nottina. þar var mikill ſkali ok elldar
geruir fyrir monnum. vm kuelldit geck Steingerðr
fra dyngiu ſinni ok ambátt með henní. þær heyrðu
inn i ſkalann til okunnra manna. ambattin mællti.
Steingerðr mín ſia⸌v⸍ við geſtina. hon quað þeſſ enga þaurf
ok geck þo at hurðunni ok ſte vpp a þreſkiolldinn
ok ſa fyrir ofan hlaðann rum var milli hleðanſ ok
þreſkialldarinſ. þar komu fram fetr hennar. kormakr
ſa þat ok kuað viſu. Nu varð mer í mínu
menreið iotunſ leiði. rettumz riſti ſnotar
ramma aſt fyrir ſkommu. þeir munu fætr at fari
fallgerðar mer verða. allz ecki veit ek ella optaʀ
en nu ſuarra. Nu finnr Steingerðr at hon er ſén
ſnyr nu i ſkotið ok ſer vnder ſkeɢ hagbarði.
Nu beʀ líoſ i annlit henní. þa mællti toſti. kormakr
ſer þu augun vtar hia hagbarz hofðinu. kormakr
quað viſu Brunnu beggia kinna. biort líoſ a mik
droſar. oſſ hlæger þat eigi elldhuſſ of við felldan. en
til aukla ſuanna itruaxinſ gat ek lita. þra muona
oſſ vm ǽfi elldaz hia þreſſkelldi. ok enn quað hann.
Brá máni ſkein bruna brimſ vnd lioſum himni.
hriſtar haurui glæſtrar. hauk frán a mik
lauka. en ſa geiſli ſyſlir. ſiðan gullhringſ friðar.
huarma tunglſ ok hringa. hlínar oþurf⸌t⸍ mina.
Toſti mællti. ſtarſyn geriz hon a þik. kormakr quað.
ofat lind ne ek leynda liðr hyriar þvi ſtríði
bandſ man ek beiða rindi. baugſæm af
mer augu. þa hunknaʀar hiarra happ þægibil
krapta. helſiſ ſæm a hálſi. hagbarz a mik
ſtarði. Nu ganga þær i ſkalann ok ſetiaz níðr
kormakr heyrer huat þær tala til iferlita hanſ. ambattin
quað kormak vera ſuartan. ok liotan. steingerðr quað hann venan
ok at ollu ſem bezt. þuiat eitt er lytið á. harit er
ſueipt i enninu. kormakr quað viſu Eitt lyti quaz íta elldbekſ

a mer þickia eir of aptanſkærur. all huit ok
þo litið. hauc mærar quað hari. hlín velborin
minu. þat ſkyllda ek kyn kuenna. kenna ſueip⸌t⸍ i
enni. ambatt mælir ſuaurt ero augun ſyſter. ok ſamer þat eigi
vel. þetta heyrer kormakr ok quað viſu Svart augv ber ek ſaga
ſnyrti grund til fundar. þiki erma ilmi. all faulr
er la ſaulua. þo hefi ek mer hia me⸌y⸍ium
mengrund komit ſtundum. hringſ við haurn at
manga hagr ſem dreingr enn fagri. þar voru þeir vm
nottina. vm morgininn er kormakr. reiſ vpp gekk
hann til vatnkacka ok þo ſér. ſiðan hann til ſtofu ok ſa
þar engan mann. ok heyrði manna mal i innrí
ſtofu. ok ſnyr hann þagat. þar var ſteingerðr ok konur
hia henni. ambattin mælir til ſteingerðar. her ferr nu
hinn veni maðr. ſteingerðr. hon ſegir víſt er hann vaſkligr maðr.
Steingerðr kemdi ſer. kormakr mælir villtu lia mer. Steingerðr rétti
til hanſ. hon var hærð kuenna bezt. ambatt mælir. þo munder
þu miklu kaupa at kona þín hefði ſlikt hár
ſem steingerðr. eða. ſlik augu kormakr quað viſu aulſagu met
ek auga annat beðiar naunnu. þat er i lioſu líki
liggr hundraða þriggia. þann met ek hadd
en hodda haurbeiði ſíf greiðir. dyr verðr fægifreyia
fimm hundraða ſnimma. ambatt mælir iafnaðar þocki
er með ykr. en þo muntu dyrt
meta hana alla. kormakr quað viſu allz met ek auðar
þellu. iſlandz þa er mer grandar. hunalandz ok handan
hugſtarkr ſem danmarkar. verð ek éngla iarðar.
eír hádyrniſſ geira. ſolgunni met ek ſvinna.
ſundz ok ira grundar. Toſti kom þar ok bað kormak
ga nockurſ kormakr quað viſu lett færan ſkaltu láta. lioſtu
vendi mar toſti móðr of miklar heiðar. minn
heſt vnd þer renna makara er mer at mæla
en morauða ſauði vm afrettu ellta orð mart
við ſteingerði. Toſti quað honum þat mundu þikia ſkemtiligra.
ferr hann en kormakr ſitr at tafli. ok ſkemter ſer. Steingerðr quað
honum betr orð liggia en fra var ſagt. ſat hann þar vm
daginn. þa quað hann viſu Saurfirðum ſuerðar. ſef þeyſ
at mer freyia. greppſ reiðu man ek goða. geirteinſ
ſkarar beína. þo varu ver þeiri. þaull
hyllinga vallar. minnumz eír at vnna. vnnfyrſ
meðalkunner. toſti kemr af fialli ok fara þeir heim

Epter þetta venr kormakr gaungur ſinar i gnupſ dal at hitta
Steingerði ok bað moður ſina gera ſer goð klæði.
at steingerði mætti ſem bezt a hann litaz. dalla quad
mannamun mikinn. ok þo eigi viſt at til yndiſſ
yrði ef þetta viſſi þorkell i tungu. þorkell ſpyrr
nu brátt huat vm er at vera ok þiker ſer horfa til
vuirðingar. ok dottur ſinni ef kormakr vill þetta eigi
meiʀ feſta. ſender epter steingerði ok ferr hon heim. Narui
het maðr. hann var með þorkatli. hann var hauaða maðr ok ſkapheimſkr.
hælinn ok þo litilmenni. Narui mællti til þorkelſ.
ef þer ero vſkapþeckar kuamur kormakſ hingat þa
ma ek þar ſkiott at gera þui iatti þorkell. vm hauſtit
annaðiz ɴarui vm ſlatraſtarf. þat var eítt ſinn er
kormakr kom i tungu. ſa hann steingerði i ſoðhuſi Narui ſtoð við
ketil ok er lokit var at ſioða va ɴarui vpp maurbiuga.
ok bra fyrir naſar kormaki ok quað þetta. huerſu þikia ketilſ
þer. kormakr ormar. hann ſegir. Goður þiker ſoðinn mauʀ
ſyni augmundar. ok vm kuelldit er kormakr bioz heim
ſa hann ɴarfa ok mintiz hann hæðiyrða. kormakr mællti. þat hyɢ ek
ɴarfi at þat man fyʀ framm koma at ek mun lioſta þig en
þu muner raða ferðum mínum ok lauſt kormakr hann exar hamarſ
hoɢ ok quað. hvat ſkaltu orua ali ofroðr vm mat ræða.
þer var þeirar kerſki þaurf eng við mik ɴarui. ok
enn quað hann. Spvrði freniu fæðer frettinn hue mer
þǽtti. hann ſyniz mer heima. huarmrauðr ketilormar.
veit ek at hrimugr hluki. hrókr ſaurugra
floka. ſa er tunuollu taddi tikr erenði hafdi
5. fall þorueigar ſona
Þorveig het kona. hon var
miog fiolkunnig hon bio a ſteinſtodum í
miðfirði. hon atti íj ſonu. het hinn ellri
oddr en hinn yngri guðmundr. þeir voru hauaðamenn
miklir. Oddr venr kuamur ſinar i tungu til
þorkelſ. ok ſitr a tali við Steingerði. þorkell gerir ſer dáðt við þa bræðr
ok eggiar þa at ſitia fyrir kormaki Oddr quað ſer þat ecki
ofrefli. þat var einnhuern dag er kormakr kom i tungu.
var Steingerðr i ſtofu ok ſat a palli. þorueigar ſynir ſátv
i ſtofunni ok voru buner at veita kormaki til ræði er hann gengi
inn. en þorkell hafdi ſett oðrum megin dyra ſverð
brugðit. en oðrum megin ſetti ɴarfi lía i lang orfi.
n þa er kormakr kom at ſkaladyrum. ſkaraði ofan
liainn. ok mætti hann ſuerðínu ok brotnaði i mikit

ſkarð. þa kom þorkell at ok quað kormak mart illt gera ok var
maloði. ſnyr inn ſkyndiliga ok kueðr Steingerði af ſtofunni.
ganga þau vt vm aðrar dyʀ. ok lykr hann hana
i einu vtiburi. kuað þau kormak alldri ſiaz ſkulu. kormakr
gengr inn ok bar hann ſkiotara at en þa varði. ok varð
þeim bilt. kormakr litaz vm. ok ſer eigi ſteingerði. en ſer þa bræðr
er þeir ſtuku vapn ſín. ſnyr i brott ſkyndiliga.
ok quað viſu. hneit við hrungniſ fota. halluitindum
ſtalli. inn var ek ilmi at finna. engi ſar of fenginn
vita ſkal hitt ef hann hætter. handuiðriſ mer grandi ne
yɢſ fyrir lið leggium. litiſ meira vitiſſ. kormakr finnr eigi Steingerði
ok quað viſu. Braut huarf or ſal ſæta. ſunnz erum
hugr a gunni. huat merkir nu herkiſſ haull þuerligar
alla renða ek allt it iðra. eirar geirſ at
þeiri. hlinſ erumc haurn at finna. huſ brageiſlum fuſir.
Epter þat geck kormakr at huſi er Steingerðr. var i ok braut vpp huſit
ok talaði við Steingerði. hon mællti. þu breyter ouarliga. ſæker til tal⸌s⸍
við mik þuiat þorveigar ſynir ero ætlaðer til hofuðſ þer. þa
quað kormakr Sitia ſuerð ok huetia. ſin andſkotar minir
einſ karlſ ſynir inni erað þeir banar miner. enn a
viðum velli. vega tueir at mer einum. þa er ſem ær a⸌t⸍
vlfi oræknum fior ſæki. þar ſat kormakr vm daginn. ɴu ſér
þorkell. at þetta ráð er farit er hann hafði ſtofnat. ɴu
biðr hann þorveigar ſonu at ſitia fyrir kormaki i dal einum fyrir vtan garð
ſinn. þa mællti þorkell. Narui ſkal fara með ykr. en ek mun
vera heima ok veita yðr lið ef þer þurfit. vm kuelldit
ferr kormakr i brott ok þegar er hann kemr at dalnum ſa hann menn
ííj ok quað viſu. Sitia menn ok meina. mer eína gná ſteina
þeir hafa vil at vinna er mer varða gna borða. þvi meira
ſkal ek þeiri. er þeir ala meíra aufund vm varar gongur.
ynna ſaulua gunni. þa hliopu þorueigar ſynir vpp ok ſottu at
kormaki lengi. ɴarui ſkriaði vm it ytra. þorkell ſer heiman
at þeim ſækiz ſeint ok tekr vapn ſín i þui bili kom steingerðr
t ok ſer ætlan foður ſínſ. tekr hon hann hondum. ok
kemz hann ecki til liðſ með þeim bræðrum. lauk ſua þui mali
at oddr fell en Guðmundr varð ouigr ok do þo ſiðan
epter þetta for kormakr heim. en þorkell ſer fyrir þeim bræðrum litlu ſiðaʀ
feʀ kormakr at finna þorveigu. ok kuez ecki. vilia bygð
hennar þar i firðinum. ſkaltu flytia þik i brott
at aqueðinni ſtundu. en ek vil allra bota varna
vm ſonu þina. þorveig mælir. þat er likaz at þui komer þu a leið

at ek verða herað flotta en ſynir miner obætter. en þui ſkal
ek þer launa at þu ſkalt steingerðar alldri níota. kormakr ſegir þuí
mantu ecki raða en vanda kerling. Siðan ferr
kormakr at finna Steingerði iamt ſem aðr. ok eitt ſinn er þau tala
vm þeſſa atburði. lætr hon ecki illa ifer. kormakr quað viſu. Sitia
menn ok meina. mer aſianu þína. þeir hafa laugdiſ
loddu. linna fætr at vinna. þuiat vpp ſkulu allar avlſtafnſ
aðr ek þer hafna. lyſigrund i landi. linɴz
þioðár renna. Mæl þu eigi ſua mikit vm ſeger Steingerðr.
mart ma þui bregða. þa quað kormakr viſu hvern munder
þu grundar hlín ſkappraumuð línu. liknſynir
mer luka. lioſ þer at ver kioſa Steingerðr ſegir. Braðr
munda ek blindum. baugleſter mik feſta. yrði
goð ſem gerðiz. goð mer ok ſkaup froða. kormakr ſegir. Nu kauſtu
ſem vera ætti opt hefi ek higat minar kuamur
lagðar. Nu biðr steingerðr kormak ſtunda til foður henna⸌r⸍
ok fa hennar ok fyrir ſaker steingerðar gaf kormakr þorkatli giofum. epter
þetta eigu marger menn hlut i ok þar kom vm ſiðir
at kormakr bað steingerðar ok var hon honum foſtnut ok aqueðin
brullaupſſtefna ok ſtendr nu kyrt vm hrið nu
fara orð a milli þeirra. ok verða i nockurar greiner
vm fiarfar. ok ſua veik við breytiliga at ſiðan
þeſſum raðum var raðit. fanz kormaki fatt vm. en þat var fyrir
þa ſauk at þorveig. ſeidði til at þau ſkylldi eigi niotaz
mega. þorkell. i tungu atti ſon roſkinn er
þorkell het. ok var kallaðr tangnioſtr. hann hafði verit
vtan vm ſtund. þetta ſumar kom hann vt. ok var með
foður ſínum. kormakr ſæker eigi brullaupit. epter þui ſem akueðit
var ok leið framm ſtundin. þetta þiker frændum
Steingerðar ouirðíng er hann bregðr þeſſum raða hag ok leita
ſer raðſ. kuanfang berſa
Berſi het maðr er bio i ſaurbæ auðigr
maðr ok goðr drengr fikill fyrir ſer.
viga maðr ok holmgaungu maðr. hann hafði átt finnu
 hinu fogru ok var þa onduð. aſmundr het ſon
þeirra. hann var vngr at alldri ok brað gerr en helga het
ſyſter berſa. hon var ogefin. vel at ſer ok ſkorungr
mikill. hon var fyrir bui berſa epter andlat finnu. a þeim
bæ er i mula heiter. bio þorðr arndiſar ſon. hann
átti þordiſi ſyſtur barkar hinſ digra. þau attu.
íj. ſonu voru þeir baðer yngri en aſmundr. berſa ſon.

ᴍaðr het vali. béʀ hanſ het a vala ſtauðum ſa bæʀ
ſtendr ſkamt fra hrutafirði. þorveig hin fiolkun;níga
fór at finna holmberſa ok ſagði honum ſín
vandræði quað kormak banna ſer bygð i miðfirdi. Berſi
keypti henni land. fyrir norðan mið fiorð ok bio hon þar
lengi ſiðan. eitt ſinn er þorkell i tungu ok ſon hanſ ræða
vm brigðmæli kormakſ þotti þeim þat hefnda vertt. ɴarvi
mællti. ek ſe raðit þat er duga mun. forum
veſtr i ſueiter með varning. komum i ſaurbæ til berſa
hann er kuanlauſſ. bindum hann i malit hann er oſſ ærit
trauſt þetta rað taka þeir. fara vnz þeir
koma i ſaurbæ. tok Berſi vel við þeim. vm kuelldit
verðr þeim tiðrǽtt vm kuenkoſti. ɴarvi
mællti. ſeger engan iamgoðan kuenkoſt ſem
Steingerði. Er þat margra manna mal Berſi at hon
ſemdi þer. Berſi mællti ſpyrſt mer til ſem þuerbreſtr
muni a vera. þo at koſtrinn ſe góðr ɴaruí
mællti. ef menn hræðaz kormak þurfu þeir þeſſ eigi þuiat vandliga
er hann horfinn þeſſu mali. ok er Berſi heyrði
þetta. vekr hann malit við þorkel ok biðr Steingerðar. þorkell ſvarar
vel ok faſtnar Berſa ſyſtur ſína. ſkulu þeir norðr
xvííj ſaman ok ſækia brullaupit. þorðr arndiſar
ſon for með Berſa norðr. Maðr het vigi mikill
maðr ok ſterkr ok fiolkunnigr. hann var frendi
Berſa. hann for með honum. þotti þeim ſer mikit trauſt
at viga. vigi átti bu i holmi. miog
voru menn valder til þeſſar ferðar. ok er þeir komu
norðr til þorkelſ var þegar ſnuit at boði ſua at
þar for engi frétt af vm heraðit vm þetta mal.
þetta var miog gert i moti vilia Steingerðar. vigi enn hamrammi
ſkynia huerſ manz hagi. þeſſ er kom a beiɴ
eða a brott færi. hann ſat yztr i ſtofu ok huildi
yið ſkaladyʀ. Steingerðr let kalla ɴarfa til ſín. ok er
þau finnaz. þa mællti Steingerðr. þat villda ek frendi
at þu ſegðer kormaki þeſſa raðagerð er her er ſtofnut
villda ek at þu kæmir þeſſu erendi til hanſ. ɴarfi
ferr nu leyniliga. en þa er hann er ſkamt a leið kominn
þa kemr vigi epter honum. bað hann heim dragaz
ok ſitia a engum ſuikræðum. fara nu baðer
ſaman ok liðr af nottin. vm morginin leitaði
ɴarfi til ok komz þa ſkemra en vm kuelldit þui at

vigi ſætti honum ok rak hann aptr með engri vegð
þa er brullaupi var lokit buaz þeir a brott. Steingerðr
hefer með ſer gull ok gripi. riða ſiðan til hrutafiarðar
ok helldr hogliga ɴarfi ferr þegar þau ero i brottu
ok kom a mel. kormakr hloð vegg ok barði með hnyðiu. ɴarfi
reið við ſkiolld ok let gilldliga ok huaðanæua augun
á ſem a hrak dyri. Nockurer menn voru vppi a vegginum
með kormaki er ɴarfi kom. heſtr opaði vnder ɴarfa. Narui
var gyrðr ſuerði. kormakr mælir huat er tiðenða. ɴarfi. eða
huat var manna með yðr i nótt. ɴarfi ſegir. ſma ero tiðendi. en
geſti attu ver ærna. kormakr mælir huerir voru geſter. ɴarfi ſegir. þar
var holmberſi með. xvííj.⸌da⸍ mann ok ſat at brullaupi ſinu
kormakr ſpyʀ huer var bruðrin. Berſi feck Steingerði þorkelſ dottur. ſegir ɴarfi. ſendi
hon mik hingat. þa er þau voru i brottu at ſegia þer
tiðendin. kormakr mælir. iafnan muntu illt ſegia. kormakr leyp⸌r⸍
at ɴarfa ok lyſtr a ſkiolldinn ok er at honum beʀ ſkiolldinn
ſkeiniz hann a bryníunni ok fell af baki en heſtrinn
hlíop i brott með ſkiolldinn. þorgilſ broder. kormakſ. quað þetta ofgert.
kormakr quað næʀ hofi. ɴarfi. retter við or rotinu. ok talaz
þeir við. þorgilſ ſpyʀ huer var manna ſkipun at boðinu.
ɴarfi ſegir þa. huart viſſi Steingerðr þetta fyrir. ɴarfi ſegir. eigi fyʀ en hinn
ſama aptan. þa er til boðſ var komit. ɴarfi ſeger fra
ſkiptum þeirra viga ok kueðr kormak munu þikia auðvelldra
at bliſtra i ſpor Steingerðar ok gera farar ſínar hrakligar.
en beriaz við Berſa. þa quað kormakr viſu. Koſtaðu hinſ at
heſti. halldir faſt ok ſkialldi. koma mun ao'r við
eyra yðr braðliga hnyðia. ſegðu alldregi ſiðan
þottu .víj. vm dag fregner. kemba ſkaltu vm kulu kumla
briotr fra ſumli. þorgilſ. ſpyrr vm maldaga með þeim Berſa
ok ſteingerði. ɴarfi ſegir. at nu ero frændr. Steingerðar. lauſer or ollum
vanda vm þetta ráð. huerſu ſem gefz. en þeir feðgar
ſkylldu abyrgiaz vm boðit. kormakr tok heſt
ſinn ok vapn ok ſauðulreiði. þorgilſ. ſpyʀ huat ſkaltu
nu broðer. kormakr quað viſu. Brott hefer berſi ſetta. beiðiz
hann areiða. valkioſand at viſu. vinſ heitkonu
mina. þa er vnní mer manna. miſt hefi ek flíoðſ
ok hinſ tuiſta. þa kyſta ek mey miklu meſt daglengiſ
fleſtan. þorgilſ mælir. ouarlig for er þetta. þuiat
Berſi man kominn til heimiliſ. aðr þer finniz en
fara man ek með þer. kormakr quaz fara ſkylldu ok biða
engiſſ manz. ſtigr þegar a heſt ſinn ok hleypti

allt þat er hann feck. þorgilſ fær ſer bratt manna vrðv
þeir ſaman átian þeir koma epter kormak a hrutafiarðarhálſi.
ok hafði kormakr þa ſpreingdan heſt ſinn. ſnua framm at
be þorveigar. þeir ſia þa at Berſi er kominn a ſkip þorveigar.
þorveig mællti. til Berſa. ek vil at þu þigger af mer litla gíof en
holloſta fylger. þat var targa iarnrend quaz. þorveig. þat ætla
at Berſi mundi lítt ſarr verða ef hann bæri þeſſa hlíf er
þetta þo litilſ vert. hia þui er þu komt mer i þeſſa ſtaðfeſtu.
Berſi þackar henni giofína. ok ſkiliaz þau ſiðan. þorveig
fær menn til at meiða oll ſkip þau er a landi voru.
þuiat hon viſſi fyrir kuamu þeirra kormakſ Epter þat koma þeir kormakr ok beiða
þorveigu ſkipſ. hon quaz þeim engi greið ſkap gera mundu.
kauplauſt. her er vant ſkip i nauſti er ek met halfri
mork a leigu. þorgilſ quað hóf a ef veri fyrir tua aura.
kormakr quað ecki mega ſtanda at vm ſlikt. þorgilſ quaz fuſari
at riða fyrir innan fiorð. kormakr. reð ok foru a ſkipínu
ok er þeir voru ſkamt fra landi komner. fylldi ſkipit vndir
þeim ok komuz við nauð til ſama landz. vitiſ ertu verð
en eigi kaupſ en illa kerling ſegir kormakr þorveig quað þetta litinn
prett. epter þat greiðir þorgilſ. henni ſilfrit kormakr quað viſu. at em ek
yggiar gauta. vllr at ſuaulniſ fulli. vm reiði ſif
rioða. runnr ſem vifl at brunni. dyrt verðr daugguar
kerti. draupniſ mart at kaupa. þrimr aurum ſkal þetta
þorveigar ſkip leiga. Berſi fær ſéét ſkiott faraſkíota
ok riðr heimleiðiſſ. kormakr ſer at i ſundr man bera með
þeim Berſa ok kuað viſu. Sva kueð ek ſnyrti freyiu ſnimr
truða ek bruði. gamdiſ vangſ of gengna greipar
balſ or ſkalum. at vegſkorðan verði vaʀ ſkiðſ
nemit ſiðan. ſauddum haulldz a holldi hrafna mer
at iafni þeir toku heſta ſina ok ridu fyrir innan fior⸌ð⸍
ok komu til vala ok ſpurðu at Berſa. Vali ſagði at berſi
var kominn i mula ok hefer ſafnat at ſer monnum. ero
þeir fiolmennir. þeſſ til ſeiner ero ver orðner ſegir kormakr er þeir hafa
monnum at ſer komit. þorgilſ beiddi kormak at þeir myndi aptr
ſnua. taldi litla virðing i mundu verða. kormakr quaz
ſia vili steingerði vali fór með þeim ok komu i mula. var þar
Berſi fyrir með fiolmenni. þeir talaz við telr kormakr Berſa hafa ſuikit
ſik i brottoku. Steingerðar vilium ver nu konu með oſſ hafa
ok febætr fyrir ſuiuirðing. þa ſegir þorðr arndiſar
ſon. sátt vilium ver bioða kormaki en Berſi a valld konu.
Berſi mællti. engi van er þeſſ at steingerðr fari með yðr. en ſyſtur
mina byð ek kormaki til eiginorz. tel ek hann ſe þa vel
kventr ef hann fær helgu. þorgilſ. mællti. þetta er vel boðit.
ok litum her a broðer kormakr varð ſtaðr at. 9. capitulum
ona het þordiſ ok illa lynd hon bio at ſpakonufelli
a ſkaga ſtrond. hon viſſi fyrir vm ferder kormakſ
hon kom þann dag i mula ok ſuarar þeſſu mali
fyrir kormak ok ſeger ſua. bioðit honum ecki falſ konu þuiat þeſſi
kona er fifl. ok engum duganda manni við ſemanda
ok hanſ moður mun eigi at getaz hanſ forlaugum. ſua
illum. þorðr ſegir. dragztu i brott en vanda fordæða.
let þat ſannaz mundu at helga mun ſkorungr reynaz.
kormakr ſegir þui mun mællt at ſatt mun vera. man ek
ecki a þetta lita. þorgilſ ſegir gefufátt mun oſſ verða. hlyða
orðum fianda þeſſa en þiggia eigi þetta boð. þa
mællti kormakr Ek byð þer. Berſi. holmgaungu a halfſ manaðar
freſti. i leiðholmi i miðdaulum. þar er
nu kallaðr orroſto holmr. Berſi quaz koma munu. kallar
kormak þat kioſa er minni ſemd fylgdi. Epter þetta
ferr kormakr at leita ſteingerðar vm bæinn ok finn hana. telr hana
hafa brugðiz ſer. er hon villdi auðrum manni
giptaz. ſteingerðr ſegir. þu ollir fyʀ afbrigðum kormakr en þetta
var þo ecki at minu raði. gert. þa quað kormakr viſu Þv
telr lioſ of logna. lingefn við þik ſtefnu.
en ek giorða miok moðan. minn fak of
ſauk þina. helldr villda ek halfu hríngeiʀ.
at maʀ ſpryngi. ſparða ek io þanz
attum allitt en þik grafna. Epter þetta fara
þeir kormakr heimleiðiſſ. ſegir kormakr monnum ſinum huerſu farit
hefer. dalla. ſegir. litt verðr oſſ gæfu auðit
vm þín forla⸌v⸍g. þuiat þar hefer þu neítt hinum
bezta koſti. en miog ouent at beriaz við Berſa.
hann er garpr mikill ok hefer goð vapn. Berſi.
átti þat ſuerð er huitingr het bitr⸌t⸍
ſuerð ok fylgdi lyfſteinn. ok hafði hann þat ſverð
borit i morgum mannhættum. dalla mællti
huert muntu vapn hafa i moti huitingi
kormakr quaz munu hafa exi mikla ok bitrliga
dalla telr rað ligt at finna miðfiarða⸌r⸍ſkeggia
ok biðia ſkaufnungſ. Epter
þetta. feʀ kormakr til reykia ok ſeger Skeɢia malavoxt.
biðr hann lía ſer ſkaufnung. Skeggi. quaz þeſſ

ofuſſ quað þa v ſkapglika. ſkaufnungr er tómlatr
en þu ert oðlatr ok oðlundaðr. kormakr reið i brott ok
likaði illa. kemr heim a mel ok ſeger moður ſinni. at skeggi vill
eigi lia ſuerðit. skeggi veitti daullu vmſia i ſinum tillaugum
ok var vingott með þeim. dalla mællti. lia mun
hann ſuerðit þo er hann lati eigi fliott til. kormakr quað eigi at haugum
til ſkipta ef hann ſparer eigi við þik ſuerðit en hann ſparer
við oſſ. dalla. quað. hann forz mann vera. Nockurum dogum
ſiðaʀ bad dalla kormak fara til reykia. mun nu skeggi
lia ſuerðit. kormakr hitter Skeggia ok biðr ſkaufnungſ
uandæfi mun þer a þikia meðferðinni ſeger Skeggi.
pungr fylger ok ſkaltu hann kyrran lata. eigi ſkal ſol ſkina
a it efra hialltið. eigi ſkaltu ok bera þat nema þu bviz
til vígſ. En ef þu kemr a vett fang. ſit einn
ſaman ok bregð þar. rétt fram brandinn ok blaſ
á. þa mun ſkriða yrmlingr vndan hialltinu.
halla ſuerðinu ok ger honum hægt at ſkriða
vnder hialltið. kormakr mællti. mart hafi þer við tavframenninir.
Skeggi mællti. þetta man þo fyrir fullt koma
Epter þetta riðr kormakr heim ok ſeger moður ſinni huerſu
farit hefer. telr mikit mega vilia hennar við
Skeggia Syner henni ſuerðit. ok vill bregða ſuerðinu.
þat gengr eigi ór ſliðrunum dalla mællti. of orædþægr ertu
frændi. kormakr ſetr þa fætrna við hiolltin ok ſlitr af
punginn. ſkaufnungr greniar þa við. ok gengr eigi or
ſliðrunum. liðr nu framm at ſtefnunni. Riðr kormakr heiman
 með xv menn. ſlikt it ſama riðr Berſi til holmſ
við iammarga menn. kormakr kemr fyʀi. ſeger kormakr þorgilſi at hann vill
einn ſaman ſitía. kormakr ſezt niðr ok tekr af ſer ſuerði⸌t⸍
hirti eigi þo at ſol ſkini a hialt honum en hann hafðe gyrt
 ſik vtan vm klæði ok vill bregða. ok feck eigi
fyʀ en hann ſte a hialltið ok kom yrmlingrinn ok var ekki
 með farit ſem ſkylldi. ok var brugðit heillinu
ſuerðſinſ en þat geck grenianda or ſliðrum 10. holmganga
 kormakſ Epter þat fór kormakr a fund manna
ſinna. voru þeir Berſi þa komner ok mart annaʀa manna
at ſia þenna fund. kormakr tok vpp taurguna
Berſa ok lauſt a. ok rauk or elldr. Nu er tekinn felldr
ok breiddr vnder fætr þeim. Berſi mællti þu kormakr ſkoraðer
a mik til holmgaungu. en þar i mot byd ek þer
eínuigi. þu ert maðr vngr ok litt reyndr. en a holmgaungu
er vandæfi en all⸌z⸍ ecki a einuigi   ecki
muntu betr beriaz einuigi. vil ek til þeſſa hætta
ok i ollu til iafnſ hallda við þik. þu ræðr nu ſegir Berſi.
þat voru holmgaungulaug at felldr ſkal vera v alna i ſkaut.
ok lyckiur i hornum. ſkilldi þar ſetia niðr hæla
þa er haufuð var a auðrum enda. þat hetu tioſnur
ſa er vm bio ſkilldi ganga at tioſnunum ſua at
ſæi himin milli fota ſer. ok helldi i eyraſnepla
með þeim for mala ſem ſiðan er epter hafðr i bloti
þui at kallat er tioſnublot. þrir reitar ſkulu vmhuerfiſſ felldinn
fetz breidir vt fra reitum ſkulu vera ſtrengir
íííj ok heita þat hauſlur. þat er vollr haſlaðr er ſva er
gert. maðr ſkal hafa ííj ſkiolldu. en er þeir farner þa
ſkal ganga a felld. þo at áðr hafi af hauruat. þa ſkal
hlifaz með vapnum þaðan fra. ſa ſkal hauggua er a  
f annaʀ verðr ſáʀ ſua at bloð komi a felld er eigi
ſkyllt at beriaz lengr. ef maðr ſtigr auðrum fæti
vt vm hauſlur. feʀ hann a hæl. en rennr ef baðum
ſtigr. ſinn maðr ſkal hallda ſkilldi fyrir huarum. þeim er berz
ſa ſkal giallda holmlauſn er meiʀ verðr ſárr
þriar merkr ſilfrſ i holmlauſn þorgilſ. hellt ſkilldi
fyrir broður ſinum en þorðr arndiſar ſon fyrir Berſa.
berſi hio fyʀi ok klauf ſkiolld kormakſ hann hio til Berſa
með ſlikum hætti hio huaʀ þria ſkiolldu fyrir oðrum
til onytz. þa atti kormakr at hauggua ſiðan hio hann
til Berſa. hann bra við huitingi tok ſkaufnung af oddinn
af huitingi fyrir framan vettrimina. ok hraut
ſuerðz oddrinn a hond kormaki ok ſkeindiz hann a þumalfingri
ok klofnaði kauggullinn ok kom bloð a felld
Epter þat gengu menn a milli þeirra. ok villdu eigi at þeir
berðiz lengr. þa mællti kormakr þetta er litill ſigr er Berſi
hefer fengit af ſlyſi mínu þott við ſkiliumz
en þa er ſkavfnungr. reið ofan kom a taurguna ok
brotnaði ſkarð i ſkávfnungi. en elldr hraut or torgunni
þorveigar naut. Berſi heimti holmlauſn. kormakr
quað honum golldit mundu verða fe ok ſkilduz við
þa koſte 11.
af ſteinari
Steinaʀ
het maðr. hann var ſon aunundar ſiona broðer
daullu moður kormakſ. hann bio at elliða.
ok var oeiru maðr. þagat reið kormakr fra holminum
at finna Steinar frænda ſinn. kormakr ſegir fra

ferðum ſinum. steinaʀ lét illa ifer. kormakr quaz ætla
af landi i brott en ek ætla þer fegialldit við
Berſa. Steinaʀ ſegir. engi ertu ofrhugi en gialldaz
mun fe ef þarf. kormakr er þar nockurar nætr
bleſ miog hondina er með engum var vm bondum
Epter þenna fund fór holm gaungu berſi at
finna bræðr ſína ok þeir ſpyria Berſa hue tekiz hafði
holmgangan. hann ſeger ſem farit hefer. þeir
quaðu þa tua ofrhuga hauggit hafa i ſmæra
lagi. quaðu Berſa af ſlyſi kormakſ ſigraz hafa. Berſi hitter
Steingerði hon ſpurði huerſu farit hafði. hann quað viſu. Mer
varð hialmſ a holmi. halld uillr fyrir ſik giallda.
þoll ma þann of kalla þriar merkr
hugum ſterkan. ſkora mun ſkauglar dyra
ſkiallduerſ reginn alldri. ver barum hlut hæra
hrið fimr a mik ſiðan. Seinaʀ. ok kormakr brott
fra elliða. þeir riða til ſaurbæiar. þeir ſia mannareið
i moti ſer. ferr þar Berſi. hann queðr kormak ok ſpyʀ huerſu
ſarit hafiz. kormakr quað eigi ſtorra bota avant.
Berſi mælir. villtu at ek græða þig þo at af mer hafi
til hlotiz ok mun þer þa ſkamt mein at verða. kormakr
neitti þui. ok quaz iafnan illt villdu eiga við hann. þa
quað Berſi viſu Muna muntu hialldr þann er hilldar
haraddar mig quadder. geing ek at geira þingi
glaðr emk reyndr at auðru. randlauki klauf
ek randa. raund kormaki at hondum.
villdi eigi framm af felldi. freyʀ eínuigi heygia.
ſkildu þeir at þui. Epter þetta feʀ kormakr heim a mel
ok finnr moður ſína. hon græðer hond hanſ verðr
liott ok grær vm olikan. ſkarð þat er i var ſkaufnungi
huauttu þeir var þat þui meíra ſem þat var optaʀ
huatt. Siðan fór hann til reykia ok kaſtaði ſkavfnungi
fyrir fétr skeɢia. ok quað viſu. at hefi ek yðr at færa.
eɢfallinn hior ſkeɢi. beit eigi vapn at viſu
varð þeira lutr meiri. var at vm þann er
gengum. geirþey of mey heyia ſaungvarðada
ſuerða ſennu mer at kenna. Skeggi mælir for ſem
mik varði. kormakr. ſnyr i brott. ok kemr heim a mel. kormakr
quað viſu. hefi ek a holm of gengit. hugðumz þat fyrir
betra. við hiðbyggiu hollta. handarſkerſ at
beriaz. braz fyrir mer inn mæri mundar vaundr i hendi
miſt hefer margra koſta morð eggiande
ſeggia. ok þa er þau funduz dalla ok kormakr quað hann viſu.
a mer at morði. morðuaund fetilſ ſtorðar.
ſtaðr er i ſtrandar naðri. ſtaʀ eggiaðan
ſkeggi. gerði hollt fyrir hiallti. huiting i tuau bita.
brotið hefi ek ſkarð i ſkerði ſkaufnungr
fetilſ drapnar. ok enn quað hann. Gerði ok
mín at morði. morðuondr er ek hio rander
greipar rann at gunni grannfeingr iugranní
illa let þa er ata ofuſ varar huſa ſonar fres
or ſinu ſliðr byðv geck hiði. ok enn quað hann. Gongu
var ek of genginn. gefn til viſſar ſtefnu.
nu em ek haurþellu hylli. hornungr tua morna.
geriumz hinſ at heíma. haurfit munac
ſitia. mer er vm erma ilmi iðiu ſamt inn þriðia.
epter þetta feʀ kormakr til reykia einn dag ok talaz
þeir ſkeggi við. kallar skeggi litilmannliga orðna
holmgaunguna. þa quað kormakr viſu. Firnattu
mik þott fiorniſ. freyr væra ek þer dreyra
mærð ber ek fyrir þig mina. mæri ſeinn at færa.
þuiat vnd heiðiſſ hliði hreɢ miðiunga ſkeggi.
verit hefer i þrym þremía þinn hior ſkaup
um vinna. ok enn quað hann. Framit þottumz ek flotta.
freyr minum gramm dreyra gautz at
gatna moti. galldrſ bloðfrekum hallda.
ne glymranar gina. gátt hliðſ init mattið.
minn leikr hugr a henni. hlunn íoſ við banmunni
12. af leikum pillta Um vetrinn
voru leikar i ſaurbæ ok voru þar huarirtueggiu.
aſmundr Berſa ſon ok þeir ſynir
þorðar arndiſar ſonar. þeir voru yngri ok oknari. aſmundr
ſtillti illa afli ſinu. komu ſynir þorðar
opt blaer ok bloðger heim. þetta likar þordiſi
moður þeirra illa. biðr þorð vekia til við Berſa foður
ſmundar at hann vili beta fyrir hann. Þorðr quaz þeſſ ofus.
hon ſegir þa. baurk mun ek þa fina broður minn.
ok mun þa eigi minna illt af hliotaz þorðr
bað hana þat eigi gera vil ek helldr vm tala við Berſa ok
fyrir bǽn hennar hitter hann Berſa. ok vekr til vm betr. Berſi mælir.
of fegiarn ertu nu. ok horfir þat litt til ſemdar
at fara með ſlikt. er eigi raðit huart þu verðr

aureigi ef mik þrotar eigi. ferr þorðr heim ok er faatt
með þeim vm vetrinn. liðr a varit fram til þórſneſ
þingſ. þikiz Berſi nu ſkilia at þordiſ hefer valldit
þui akalli er þorðr veitti honum. buaz menn nu
til þingſ. var þat vandi þorðar ok Berſa at riða baðer
ſaman til þingſ. Berſi riðr heiman ok kemr i mula
þorðr var i brottu. Berſi mællti. brugðit hefer þorðr nu
vanda er hann beið mín eigi. þa ſuarar þordiſ. þu
ollir afbrigðum en þetta er litil hefnd ef eigi kemr
meiri. þau vrðu andorða. ok ſeger Berſi at af hennar
raðum mun illt hliotaz. Riða þeir i brott
Berſi mælir. ſnuum framm at firðinum. ok fám oſſ ſkip langt
er at riða it innra. þar fengu þeir ſkip er
þorðr átti. fara nu leiðar ſinnar. koma til þingſ
þa er fleſtir voru aðr komner. ganga til buðar olafſ
pá or hiarðar hollti. Berſi. var hanſ þingmaðr
fiolmennt var i buðinni. ok fekz Berſi ecki rúm
hann var vanr at ſitia hia þorði. þat rum var ſkipa⸌t⸍
þar ſat maðr mikill. ok ſterkligr i biarnſkinz
olpu ok gríma fyrir annliti. Berſi ſtoð fyrir honum. ok
gafz eigi rumit. Berſi ſpyʀ þenna mann at nafní
honum er ſagt at hann heiter ymiz glumr. eða ſkuma.
Berſi quað viſu. huerr er án biarnar barði a
beck kominn recka. vlf hafa varer niðia⸌r⸍
ægiligr vnd bægi. glikan hefer of geruan glumr
er nefndr eda ſkuma. forum til motz a
morni mann ſteinari þenna. ok er þer ecki at leyna
nafni þinu biarnolpu maðr ſegir Berſi. ſua
er ok ſeger hann. ſteinaʀ ok a ek fe at giallda þer fyrir kormak
ef þarf. en fyʀi ſkora ek þer a holm
kann vera at þu fair þa íj merkr eða later ella baðar.
þa quað Berſi. Boðit er brodda hriðar. beiðendr
við ſtyr kender. þocker oſſ þat ecki. angr a
holm at gánga. gamall em ek geíra vimaʀ
gunn þeyſandi at leyſa. vggi ek huergi at hyggia.
hlackar veðr vm blacka. en auðſætt
er þat at þer frændr ætlit mer at fyrir koma. er ok vel
at þu vitir huart nockut er vnder minum
þocka ok mætti ſetiaz ofmetnaðr þinn ſteinarr
ſegir. ecki vinnum ver þer bana en vel þætti oſſ at
þu kynnir at meta þik. Berſi iatar holmgonms:
col. b
ní. ok gengr i abbuð ok var þar. einn dag var kallat
at menn ſkylldi a ſund. ſteinaʀ mælir við Berſa. Villtu reyna
ſund við mik Berſi. hann ſegir. niðr hefi ek lagt ſund
en til mun ek fara. Berſi ferr aurðigr ok legz hart
hann hafði lyfſtein a halſi. ſteinarr legz at honum. ok ſlitr af
honum ſteininn með punginum ok kaſtar a ſundit. ok
quað viſu. Lifða ek lengi. let ek raða goð. hafða ek
alldri hoſu moſrauða. batt ek alldri mer belg at halſi
vrta fullan þo ek enn lifi. Epter þetta leggiaz
þeir til landz. þat bragð er ſteinarr. hafði við Berſa. var af raðum
þorðar. at Berſa ſkylldi ver ganga holmgangan
þorðr geck hia firðinum er fiaraði ok fann lyfſteininn
ok hirði. ſteinarr atti ſuerð þat er ſkrymer het. þat var
alldri ſaurugt. fylgdi þui ok engi vandæfi. þann dag
er aqueðit var. gingu vt or buð þorðr ok ſteinarr. kom kormakr
þa a þingit. Olafr pai fær Berſa lið til holmſ
var þorðr arndiſar ſon vanr at hallda ſkilldi fyrir
Berſa. en nu varð þat ecki. gengr Berſi þo til holmſ. ok er eigi
nefndr ſkialldſueinn hanſ. kormakr ſkal halda
ſkilldi fyrir ſteinari. Berſi hafði taurguna þoruarar navt
þria ſkiolldu hafði huaʀ. þa hio Berſi tua ſkiolldu.
en kormakr hellt a enum þriðia. Berſi
hio til ſteinarſ. en huiting feſti i iarnrendingunni
a ſkilldi ſteinarſ kormakr bra vpp ſkilldinum. i þui hio ſteinarr til
Berſa ok kom a ſkialldarraundina. ok hliop af ſkilldinum
ok a þíonappa Berſa ok rendi ofan eptir
lærunum i kneſbætr. ſua at ſuerðit ſtoð i beiní.
ok fell Berſi. ſteinarr mælir þa nu er golldit feít fyrir kormak.
Berſi ſpratt þa vpp ok hio til ſteinarſ ok klauf ſkiolldinn
ok kom ſuerðz oddrinn i bringu ſteinari. þorðr hliop at
ok hratt ſteinari vndan. þorðr mælir. nu gallt ek þer
ſona meiding. Epter þat var Berſi borinn til buðar
ok bundin ſar hanſ. þorðr for heim til buða. en þa er
Berſi ſa hann quað hann viſu. Fylgðut oſſ at oðinſ endr
or þeſſi hendi. hlackar niorðr a hurðer. hurðvlfr
gininn þurði. nu feʀ enn ſua at ekia
ialcſ ſkyia vill. tyiu myrði freyr at morði
marglyndr ertu taurgu ok enn quað hann. Þotta
ek þa er atti. ar ſagt er þat varu. hæfr i hlackar
drifu. vel gunnar. nu vilia
mik miner. minz dylium þeſſ hylia. þat hefſk

ſott i ſléttan ſaurbæ frændr auri. þórðr
mælir eigi þik dauðan. en vuirðingar vnnu ver þer i þeſſu
ſinni. þa quað Berſi viſu. Mer hafa frændr at fundi.
ferſk uan gleði þeſſum. ræði ek helldr fyrir haulldum
hugat mal i þat brugðiz. torogæter ro teitan. tok
hrafn a ná iannan. ek em við ognar recka.
ohrygr viner trygger. Epter þetta var Berſi færðr heim
i ſaurbæ ok la hann lengi i ſarum. u er at ſegia fra
kormaki ok ſteinari. þat mund er Berſi var til buðar borinn
mællti ſteinarr við kormak. Folk ſyrar lét ek fiora. frattuð
þeſſ ok átta. ſkyɢſ fyrir ſkrymiſſ eggiu. ſkerðendr
hliða verða. nu hefer bauð forſa berſa bleſtu
niðſ a leſti. ſárgeitunga ſueita. ſann elldinga
felldan. ſteinarr mællti. ek vil at þu eiger nu ſkrymi.
kormakr. þuiat ek ætla mer þeſſa holmgaungu ſiðazta.
epter þetta ſkilduz þeir viner. for ſteinarr. heim en.
kormakr.   ɴu er at ſegia fra Berſa. ſár hanſ greru ſeínt. þat var eitt
ſinn at marger menn komu til at rætt var vm fundinn huerneg
tekiz hafði. þ quað Berſi viſu. Mer hellt hyɢr
vnd eggiar. allſtyrkr goiſ vallar. nauðr hagar
nu til fræða. naðzſ en hlifðir auðrum. ſua fara rað
en reiðaz. róg linz ſumer minna. nu læt ek þar
þrioti. þoroðr vinon óra. Epter þetta fór þorðr at
ruminu til Berſa ok færði honum lyfſteininn. ſiðan græddi
þorðr Berſa ok tokz þa þeirra vinatta ok helldu
vel ſiðan. við þeſſa atburði lagði Steingerðr leiðendi
a við Berſa ok vill ſkilia við hann. ok er hon er buin til brotfarar.
gengr hon at Berſa ok mællti. fyſt vartu kallaðr eygluBerſi.
en þa holmgaunguBerſi. en nu mattu at ſonnu
heita razaBerſi. ok ſeger ſkilit við hann. Steingerðr. ferr norðr
til frænda ſinna. hitter þorkel. broður ſinn. biðr
hann heimta fe ſín at Berſa mund ok heimanfylgiu
ok quaz eigi vilia eiga Berſa aurkumlaðan. þorkell laſta⸌r⸍
þat ecki ok heitr fór ſinni. liðr vetrinn ok freſtaz for þorkelſ. 14.
fall þorkelſ Epter vm varit for þorkell
tanngnioſtr at finna holmgaunguBerſa
ok heimta fe steingerðar. Berſi quað ſinn hlut mundu
ſynaz þungan þo at huarertueggiu kendi
nockurſ af ok man eigi feit greidaz. þorkell mællti
ek byð þer holmgaungu i orroſto holmi við tialldaneſ.
Berſi ſegir. þat mun þer nu þikia til litilſ ſlikr

garpr ſem þu ert. en þo ek þer at koma. þeir komu
til holmſ. ok tokz holmgangan hellt þorðr arndiſar
ſon ſkilldi fyrir Berſa. en vali fyrir þorkeli. ok þa er tueir
ſkilldir voru farnir. bauð Berſi þorkatli at taka hinn þriðia.
þorkell. villdi þat eigi. Berſi hafði ſkiolld ok ſuerð langt
ok bitrt. þorkell mællti. þat ſuerð er þu hefer Berſi er lengra en
laug liggia til. þat ſkal eigi vera ſegir Berſi. tekr vpp huiting
ok tuihender. hauɢr þorkel banahoɢ. þa quað Berſi. Nv
hefik en tel tanna. tanngníoſt vegit manna.
þau beri menn fra morði mín orð tigar fiorða. komat
man vllr þott elli optaʀ mara þoptu. litar
bloði ſuan ſueita. ſetrſ i heim at betra. Epter þat
bauð Vali Berſa holmgaungu. en Berſi quað viſu. Boðit
hafa bryniu hriðar. beiðendr við ſtyr kendir.
oſſ gerum at þvi ecki angr a holm at ganga. gaman
þikir nu gunnum. gunnſtæranda at færa.
viggum huergi at haugua. hlackar veðrſ a
backum. þorðr kom þa er beriaz ſkylldi. ok mællti til
þeirra Berſa ok vala. þat þiker monnum mikil vandræðe
ef hrauſter menn ſkulu drepaz niðr an nockurri
ſok. ok biodumz ek til at gera i milli yckar
þeir iattu þui. þorðr mællti. Vali þat þiki mer venligaz
til ſættar at Berſi fai þordiſar ſyſtur þinnar.
ma þer verða at þui ſemd. þui iatter Berſi ok ſkal þordiſi
heiman fylgia breckuland. ok tekz þeſſi mægð
með þeim. Epter þetta lætr Berſi gera virki vm be.
ſinn ok ſat þa marga vetr i kyrðum. 15. af þorarni
ramma Þorarenn het maðr hann var
alfſ ſon. hann bio norðr i þambardal ſa
dalr gengr af bitru. hann var mikill maðr
ok ſterkr ok kallaðr þorarenn rammi. hann hafði
lengi verit i faurum ok ſua farſæll. at hann kauſ
ſer iafnan haufn þar er hann villdi. hann átti
ííj ſonu. het einn alfr annaʀ loptr. þriði ſkopti.
þorarenn var veirðar maðr mikill. þar epter
voru ſynir hanſ ſkapfarner. hiner meſtu hauaða meɴ
maðr het oddr hann bío i tungu þat er i bitru.
dotter hanſ het ſteinuor. ven ok vel at ſer. hon var
kolluð miobeina. með oddi voru fiſkimenn marger.
Maðr het Glumr. hann var til verſ. ſkapillr ok leiðendr.
þat var eitt ſinn er þeir oddr ok glumr

reddu vm huerir menn meſter veri i heraði. glumr taldi þorarin
fyrirmann. en oddr quað holmgaunguBerſa at ollu
framaʀ. glumr mælir. huat færer þu til þeſſ. oddr mælir. mun nockut
allikt garpſkapr Berſa eða ſtulder. þorarinſ. þat til
ræða þeir vm þetta er þeir reidduz ok veðiudu. þa feʀ
Glumr ok ſeger þorarni. hann gerir reiðan miog. ok heitaz
við odd. Siðan ferr þorarinn ok tekr i brott ſteínuoru ór
tungu án raði oddz foður hennar. ok queðr honum eigi
ohætt ſkylld ef hann teldi at ok þau koma heim i
þambár dal. fór nu ſua framm vm rið. Epter þetta
feʀ Oddr at finna holmBerſa. ok ſeger honum ſem farit hefer.
ok biðr hann lidſ at ſækia ſteinuoru ok reka ſkammar
þeſſar. Berſi quað þetta v ſkyllt tal verit hafa. ok
bað Odd heim fara. ok ſer engu af ſkipta. en þo
heit ek þer minni aſía. þegar oddr er i brottu. byz Berſi heiman.
riðr við aluæpni. ok gyrðr huitingi ok hefer þriu
ſpíot. kemr i þambar dal miog at aliðnum degi.
þa er konur gengu ór dyngiu. ſteinuor ſer Berſa ok
ſnyr til motz við hann. ok ſeger honum til ſinna vandræða.
buz þu með mer. ſegir Berſi ok hon gerir ſua. Berſi quaz eigi erend lauſt
fara vilia i þambardal. ſnyr at dyrum er meɴ
ſatu við langellda. lyſtr Berſi a dyʀ. ok gengr þar vt
maðr. ſa nefndiz þorleifr þorarinn kendi mal Berſa
ok hleypr vt með talgu knif mikinn. ok leɢr til
Berſa þetta ſer Berſi ok bregðr huitingi. ok hauɢr hann þegar
bana hauɢ. epter þetta hleypr Berſi a bak ok
ſetr ſteinvoro i kne ſer ok tekr ſpiot ſin er ſteinvor
hafði varðueítt. Riðr i ſkog nockurn. ok
i leyni eínu let hann heſtinn ok ſteinuoro ok bað hana
ſín biða. Siðan geck hann til k⸌l⸍ifſ þeſſ er þioðgata
la ifer ok byz þar fyrir. J þambam ár dal var eigi allt
kyrt þorleifr hleypr ok ſeger ſonum þorarinſ. at hann la
dauðr i dyrunum. þeir ſpurðu huerr þui volld. þorleif⸌r⸍
ſeger. Siðan foru þeir epter Berſa ok ſtefndu it gegnſta
til klifſinſ ok ætluðu at komaz fyrir Berſa en nu er
hann fyrir i klifinu. En er þeir komu næʀ at honum ſkavt
Berſi ſpioti til alfſ. ok i gegnum hann. þa ſkaut loptr til
Berſa. hann bra við taurgunni ok hraut af. ſíðan ſkavt
Berſi lopt til bana. ok ſua ſkopta. þa er þuiat var
gert. komu heíma menn þeirra bræðra. veik þa aptr moti þeim. ok foru heim aller ſaman.

Epter þetta vitiar Berſi ſteinuarar. ok ſtigr a heſt
ſinn. ok kom heim aðr menn voru vpp ſtaðner.
þeir ſpyria vm ferder Berſa en hann. ſegir. þorðr ſpyʀ
Berſa er þeir finnaz vm fund þeirra huerneg farit hafði.
þa quað Berſi viſu. Einnar beið vlfa grennir. andrán
i dal þambar. fell fyrir fræða ſpilli framm þorarinn
rammi. lifſpell biðu lyðir. loptr hné alf⸌r⸍
ok ſkopti. þeir hlutu feðgar fiorer. feigð kom ek
einn til þeira. Epter þetta ferr oddr heim. en ſteinuor er með Berſa. þetta
likar þordiſi illa. þa var nockut a foru virki⸌t⸍
Berſa en nu let hann bæta virkit. Sua er ſagt at
engar yrði bætr epter menn þeſſa. liðu nu framm
ſtunder. eitt ſinn er þau þordiſ ok Berſi tauluðuz
við Berſi þat rað hefi ek hugſat at bioða Olaui
hauſkulldz ſyni barnfoſtr. hon ſegir. litið er mer vm þat.
liz mer þat mikill vandi. en vſynn ſæmdar auki.
þat er ok aurukt trauſt. en ek a ſaukótt en
gerum miog alldri orpinn. ſegir Berſi. ferr hann til motz við
Olaf. ok byðr honum barnfoſtr. þetta tekr Olafr
með þockum. ok flytr hann halldor heim með ſer. ok
fær ſteinuoro til foſtrſ. þetta likar þordiſi illa.
ok ſkytr vndan penningunum. Berſi. tekr nu miog
at elldaz. þat var enn einn tíma at þingmenn
komu til Berſa. hann ſat einn ſaman. ok kom fyʀ matr
hanſ en annaʀa manna. Berſi hafði graut en aðrer
menn oſt ok ſkyr. þa quað Berſi viſu. Bengiða bio
ek braðer. blafiðruðum ſkrara. kendr var
ek miog við manna morð halfan taug fiorða.
traull hafi lif ef laufa. litag alldregi bitran.
beri þa bryniu meiðar. briot i haug
ſem ſkiotaz. halldorr mælir. vega ætlar þu mann
enn þa foſtri minn. Berſi ſegir. ſe ek manninn makligan
til. þordiſ leyfði vala broður ſinum
nytiar i brecku landi. Berſi let huſkarla ſina vinna
heima. ok ſkipta engu við vala. halldori
þotti illa er Berſi reð eigi fe ſinu. Epter þat quað
Berſi viſu. Liggium baðer i beck ſaman. halldorr
ok ek huergi færer. hofum engi þrek. velldr
æſka þer en elli mer. þeſſ batnar þer en þeygi
mer. halldorr mælir. illa hugnar mer við vala.
Berſi quað viſu. Veit ek at vali beiter. vegſtorr toður

órar. oſſ vill helldr enn huaſſi. hialmmiotr troða
vnd fotum. opt hefi ek yfz þa er heipter. vndſolar
gallt ek runnum. rauð ek a bryníu beiði benia
linn of minna. ok enn quað hann. Kominn er vllr við
elli. aulna griotz af fotum. mart verðr gegnígautum.
geirfitiar nu ſitia. þótt ſkyruiðir ſkalldi.
ſkapi alldr i grauf kalldan. fyʀ ryð
ek hialmſ a holmi. hriðuaund en ek þvi kuíða.
halldor mælir. litt elldiz þu enn i huginum foſtri minn
þau ſteinuor ok Berſi talaz við Berſi mælir til hennar. ʀað ſkal
ſetia ok þurfu ver þín at. hon ſagði þat ſkyllt ſlikt
er hon mætti at gera. þu ſkalt lata þik a ſkilia við þordíſi.
vm miolkrketil ok hallda a þar til er þið ſlait niðr.
mun ek þa til koma ok mæla allt epter henni ſiðan
ſkaltu fara til vala. ok ſegia þinar hrakningar. þetta
fór epter þui ſem Berſi ſetti ráð til. ok kom hon til vala ok ſegir
ſinar eigi ſlettar. biðr vala fylgia ſer vm klifit.
hann gerir ſua. þa er vali vill aptr huerfa. koma þeir
halldorr ok Berſi i mót honum. Berſi hafði hauɢ ſpiot í hendi
ok ſtaf i annaʀi. en halldorr huiting. þegar vali
ſer þa. ſnyr hann i mot þeim. ok hauɢr til Berſa. halldorr
komz a bak vala. ok beitir a haſinar honum huitingi. þa
bregðr vali hart við ok ſnyr i mót halldori. þa ſetti
Berſi ſpiotið milli herðanna var þat hanſ banaſár. ſiðan ſetia
þeir vpp ſkiolld hanſ at fotum honum en ſuerð at hofði
ok breiða a hann vararfelld hanſ. ok epter þat ſtiga þeir a bak
ok riða vm v béi ok lyſa vigínu a hendr ſer ok riða
heim ſiðan. fara menn ok bua vm vala. ok heiter þar
ſiðan vala fall. er hann var drepinn. halldorr var nu xíj
vetra gamall er þeſſi atburðr gerðiz. 17. af þorualldi
tintein capitulum Þorualldr het maðr ok var
eyſteinſ ſon ok var kallaðr tinteinn hann var
maðr auðigr ok hagr. ſkalld ok engi ſkaurungr
i ſkaplyndi. broðer hanſ het þoruarðr er bio norðr
i fliotum. þeir voru frændr marger ok var ſa kynſ þátt⸌r⸍
kallaðr ſkiðingar. ok hafði litla mannheill. þorvalldr
tinteinn bað ſteingerðar. ok at frændaraði
var hon honum gefin ok ecki með hennar motmæli.
þetta var ſamſumarſ ok ſteingerðr geck fra Berſa. þeſſi
tiðendi fretter kormakr. ok lætr ſem hann viti eigi. lítlu
aðr hafði kormakr flutt varnat ſinn til ſkipſ ok ætlaði
vtan. ok baðer þeir bræðr. Einn morgin ſnimma riðr
kormakr fra ſkipi ferr at finna ſteingerði. ok talar við
hana. biðr hana gera ſer ſkyrtu. hon quað enga þaurf
kuamu hanſ. kuað þorvalld eigi mundu þola
hefndalauſt eða frændr hanſ. kormakr quað viſu. Maka
ek hitt of hyggia. hui þu ſkylldir virða. gullhlaðſ
geymiþella. gefin tindrattar manni. traulla
ma ek of te#ia tanna ſilkinanna. ſiz þik faſtnaði
frægia. faðer þinn blotamanni. Steingerðr mælir
auð heyrðr er fiandſkapr i ſliku. ok man ek
ſegia þorualldi hrop þitt. ok er ſlikt engum manni
ſitianda. þa quað kormakr Þarftaðu huit at hætta
hlín ſkrautligrar linu. ver kunnum ſkil ſkepia
ſkiðinga mer niði. naddhriðar ſkal ek níða. niót
ſua at ſteinar flíoti. nu hefi ek illan enda
eyſteinſ ſonum leyſtan. Epter þetta ſkilia þau með
engri bliðu ok for kormakr til ſkipſ. 18. vtanferd þeirra bræðra
Þa er þeir bræðr letu ór læginu. kom vpp hia ſkipinu
hroſſhualr. kormakr ſkaut til hanſ palſtaf
ok kom a hualinn. ok ſauktiz. þottuz menn þar kenna
augu þorueigar. þeſſi hualr kom ecki vpp þaðan
i fra. en til þorueigar ſpurðiz þat at hon la hætt.
ok er þat ſaugn manna at hon hafi af þui dait ſiðan
ſigldu þeir a haf ok komu við noreg. J þann tima
reð hakon aðalſteinſ foſtri noregi. þeir bræðr
foru ſkíott a konungſ fund. tok konungr vel við þeim.
voru þeir þar vm vetrinn vel virðir. vm ſumarit epter
leggiaz þeir i hernat ok vinna morg ſtoruirki
Sa maðr var i felagi með þeim er Sigvrðr het.
þuiueſkr maðr ok velboren þeir gerðu viða vpp raſer.
Einn dag er þeir a land vpp gengner.
komu at þeim bræðrum xi menn ok ſottu at þeim. lauk
ſua þeirra viðſkiptum at þeir bræðr. tueir ſigruðu hina
ellifu. Epter þat foru þeir til ſkipa. þottuz vikingarner
mundu hafa latið þeſſa menn en fagna
nu þui er þeir komu aptr með ſigri ok fe. J þeſſ ferd
fengu þeir bræðr mikla fregð. leið a ſumarit
ok var komit a vetri. þeir villdu þa hallda til noreg⸌s⸍
fengu veðrattu kallda. lagði hrim i ſeglit.
þeir voru iamnan miok frammi bræðr. þa quað kormakr viſu. Skaka
verð ek ver ſkarði. ſkalld a buð til kallda.

fioll ero fiarðar kelli. falldin hrím a tialldi
villda ek attræðar valldi. veri aungu hæra.
hann er til latr fra lioſſi. linbeðrar gná ſinni. þorgil⸌s⸍
mællti. getr þu hennar nu iamnan. en þa villder
eigi fa hennar er buðuz koſter a. kormakr ſegir. meiʀ olli þui vandra
vetta atqueði en mín miſlyndi. nu
ſigldu þeir at homrum nockurum. hloðu ſeglum
við mikinn haſka kormakr mællti. vel mætti þorvalldr tinteinn
her vera hia oſſ. þorgilſ ſegir broſandi. þat er likara a⸌t⸍
hann vni nu betr i dag en ver. eigi er þa ſem ſkylldi ſegir kormakr.
litlu ſiðaʀ toku þeir noreg. 19. af ſteingerði
Meðan þeir hofðu brottu verit var orðit hofðingia
ſkipti. hakon var latinn en haralldr
grafelldr i ſtað kominn. vingaz
þeir við konung. hann tok þeirra mali vel. þeir foru með konungi.
til irlandz. ok atti þar orroſtor. þat var eitt ſinn er þeir hofdu
vpp gengit með konungi. ok kom mikit lið mot
konungi. ok þa er ſaman lauſt liðinu. þa quað kormakr viſu.
ggi ek lítt þott leggi. land vaurðr ſaman rander.
varat virðar ſtæʀi. vellauðigr mér
dauða. Meðan ſkeriarðar ſkarði. ſkorð man
ek fyrir norðan. ok angrar ſu ſeſſi. ſótt þorketilſ
dottur. þorgilſ mælir. alldri kemr þu i þa mannraun
at þer komi eigi iamnan i hug. ſteingerdr. kormakr ſegir. allítt fyrniz
mer þat enn. þeſſi orroſta var mikil. feck haralldr
konungr. agetan ſigr. hanſ menn rakv flotta. þeir.
bræðr. voru ſtadder baðer ſaman. ſneruz þa i mot
ix menn. þeir baurðuz vm hrið. kormakr quað viſu. Skiott mvnum
ſkarði hernir. ſkulum tueir banar þeira. allz
annſkotum hrinda. hiordrifr niu fiorui. meðan
goðleiðum gaða. grunnleit ſu er mer vnní.
gengr at glæſtum bingi. gullſeim níorun .
þorgilſ mælir. þar kemr þo optaz niðr. þeirra orroſto lauk ſua
at þeir. bræðr. fengu ſigr. en hinir fellu ix. þeir toku
þar fyrir mikit lof af konungi. ok marga ſemd
aðra. þeir bræðr voru með konungi i herferðum iamnan. þa faɴ
þorgilſ at kormakr ſuaf litið iamnan. ok ſpurði hui þat
ſǽtti. þa quað kormakr viſu. Brim gnyr bratter hamrar. blalandz
haka ſtrandar. allt gialfr eyia
þialfa. vt liðr i ſtað viðiſ. mer queð ek helldr
of hilldi. hrannblikſ en þer miklu. ſuefnfátt

ſnaurua gefnar. ſanna man ek ef ek vakna.
kann ek þat ſegia þer broder at ek lyſi vtferð minni til
iſlandz. þorgilſ. mælir. miklu er fyrir fætr þer kaſtað broðer.
ok ei veit ek nu til huerſ dregr. þegar konungr verðr
viſſ farfyſi kormakſ þa kallar konungr kormak til ſín ok ſeger
hann vuitrliga gera. ok letr hann ferðarinnar. ok tiar þat ecki.
rez hann til ſkipſ. i vtlati fengu þeir veðr huaſt ok
a faull ſtór ok brotnaði ráin. þa quað kormakr viſu. Era mer
ſem tinteini. trauðr er vaſ fara kauði. er
hann við þyſ þenna. þriotr mykſleða brioti. þa er alſniallir
aller. oddregner ſtafat fregní. i ſolundar
ſundi. ſund faxa rá bundin. þeir lata i haf.
ok þola harða veðrattu. ok eitt ſinn er komit hafði
mikit afall. voru menn vater. þa quað kormakr viſu. Veit hinn er
tin tannar. trauðr ſæfara inn blauði. ſtundum
ilm fyrir yndi. ogerua þer ſaurua. huar elldfalldin
allda. opt gengr of ſkaur dreingium. hann a vífſ
at vitia varma bauð á armi. þeir hafa harða
vtiuiſt ok koma vm ſiðir vtan at miðfirði.
þeir kaſta ackerum næʀ landi. þeir ſia a land vpp hua⸌r⸍
kona riðr. kormakr kennir ſteingerði ok let ſkiota bati ok
rær til landz. gengr ſkíott fra ſkipi ok fær ſer heſt
riðr til motz við ſteingerði. ok þegar er þau finnaz hleypr
kormakr af baki. ok tekr hana ofan ok ſetr niðr hía
ſer. hroſſin ganga fra þeim ok liðr a daginn ok kemr
at myrkri. ſteingerðr mælir. mal er at leita at heſtum varum.
kormakr quað litilſ mundu við þurfa ok litaz hann vm. ok
ſer huergi hroſſín. en þau haufðu vafiz i
einu lækiar fari. ſkamt fra þui er þau ſatu. Nu
ferr nott at hendi. taka þau a ſik gaungu. ok
komu til litilſ bæiar. ok var við þeim tekit ok veittr beíní
ſlikr ſem þau þurftu. vm nottina huilldi
ſinum megin brikar huart þeirra. þa kuað kormakr viſu.
uilum handar bála hlin vallda ſkaup ſínu
þat ſiam reið at raði rik tueim megin brikar
nærgi er oſſ i eína angrlauſt ſæng gavngum
dyr ſkaufnungi drapnar dyneyiar við freyia
ſteingerðr quað betr at eigi bæri ſaman fundi þeirra.
kormakr quað viſu Svafum hréſſ i huſi horn þeyiar víð
freyia fiarðarlegſ en frægía fimm nætr
ſaman grimmar ok hyrketilſ hueria hraf⸌n⸍ſ æfi

gnoð ſtafna lagſ a litt of hugſi la ek anduan a
banda ſteingerðr mællti. liðit er þetta ok get eigi kormakr quað viſu heitaz helldr
fliota. huatt ſem korn a vatní. enn em ek auðſpaung
vngri oþeckr en bioð ſauckua. færaz fioll
en ſtoru. fræg i díupan ægi. aðr iannfaugr
troða. alin verði ſteingerði. ſteingerðr quaz eigi vilia háð hanſ. kormakr quað viſu.
Sv beʀ mer í mína. mengefn of þer ſuefna. nema
fagi dul driuga. dreingr ofraðar lengi. at axlimar
yðrar. auðfrigg muni liggia. hrund a heiðiſ
landi. hliðar mer of ſiðer. ſteingerðr ſegir. þat ſkal eigi verða ef ek
ma raða. ok ſkildiz þu ſua at einſ við þau mál at
þeſſ er þer engi van. Nu ſofa þau af vm nottina. vm
morgininn byz kormakr i brott. finnr ſteingerði. tok af hendi ser
fíngr gull ok vill gefa henni. hon mællti. Traull hafi
þik allan ok ſua gull þitt. kormakr quað viſu Digla bauð
ek við dregla. dag tala þvi mali. mer vara dagr ſa er
dugði. drifgagl af þvi vifi. en bliðhuguð bæði bauð
gylſ maran auðar. mitt villat fe fylla
fingr gull gefit trollum. Riðr kormakr ok likar helldr
illa við ſteingerði. en verr við tinteín. hann riðr heim a mel. ok er þar
vm vetrinn ok viſtar kaupmenn næʀ ſkipi. þorvalldr
tinteinn bio norðr i ſunnu dal. en þorvarðr broðer hanſ i
fliotum vm vetrinn gerir kormakr ferð ſína norðr i ſunnudal
at finna ſteingerði ok er hann kom i ſunnudal ſtigr hann af baki ok
geck til ſtufu. ſteingerðr ſat a palli ok ſez kormakr hia henni
en þorvalldr ſitr i beck. ok þar hia honum narfi. hann
mællti ɴarfi við þorvalld. ſkaltu engan hlut i eiga vm ſetu
kormakſ ok er ſlikt oſitianda þorvalldr ſegir. ſæma mun ek
við ſlikt. liz mer þetta ſkamlauſt þott þau tali. ɴarfi
ſegir. illa er þa. litlu ſiðaʀ finnaz þeir bræðr. þorvalldr
ok þorvarðr. ſeger þorvalldr honum kuamur kormakſ þangat þorvarðr
ſegir. þer ſlikt ſitianda. hann quað ecki hafa til ſakat
þar til. en ſagði ſer oſkapfellt vera vm kuamur
kormakſ. þa ſegir. þorvarðr ek ſkal bætr a raða. þott þu þorir
eigi. þuiat ollum oſſ er ſkomm í. þat var næſt er þoruarðr kom i
ſunnudal. keyptu þeir bræðr ok ɴarfi. at einum gaunguſueíní
at hann ſkylldi queða viſu ſua at ſteingerðr
heyrði ok ſegði at kormakr hefði orta. en þat gegnde
engu. þeir ſaugðu at kormakr hefði kent konu þeirri
er eylaug het. frændkona hanſ. en þeſſi var viſa. Villda
ek hitt at veri valldeir gomul iallda. ſtærilát
i ſtoði. ſteingerðr en ek reíní. væra ek þraða
þruði. þeiri er ſtauðuar geira. gunn aurðigra garða.
gaupellz a bak hlaupinn. ſteingerðr. verðr nu reið
míog. ſua at hon vill eigi kormak heyra nefndan. þetta
ſpyʀ kormakr ok ferr at finna ſteingerði. hann leitar leingi orða við
hana. þau ſuaur komu vpp at lyktum at henni
miſlikar at hann yrker vm hana nið. ok er þat nu borit
vm allt herat. kormakr quað þat eigi ſatt vera. ſteingerðr ſegir. miog mvnder
þu þræta. ef ek hefða eigi heyrt. kormakr mælir.
huerr quað ſua at þu heyrðir. hon ſeger huerr quað. ok þarftu
eigi minſ talſ at venta. ef þetta ſannaz. kormakr riðr
i brott ok leitar þeſſa ſtrakſ ok finnr. ok nu verðr hann at
ſegia it ſanna. kormakr verðr reiðr miog ok hleypr at
ɴarfa. ok vegr hann. ſlika faur ætlar hann þorvalldi.
en hann ſkauz i ſkugga ok ſkammaðiz ſín. ok komuz
menn i milli þeirra ok ſkildu þa. kormakr quað þa viſu. Nu mun
ætlæla yta. auð mætandinn hæta. ver kunnum
ſkil ſeyia. ſkiðunga mer niði. naddhriðar ſkal
ek níða. níot ſua at ſteinar flíoti. nu hefik illan
enda eyſteinſ ſonum leyſtan. þetta frettiz vm
heraðit ok vex at einſ oþocki milli þeirra. þeir þorvarðr
ok þorvalldr bræðr ero ſtororðer. en kormaki likar þat illa. 21.
af þorualldi ok kormaki
Epter þetta ſender
þorvarðr. orð or fliotum at hann vill beriaz við kormak.
queðr a ſtað ok ſtund. kallaz nu
hefna vilia niðſinſ ok annaʀa ſuívirðinga.
kormakr iatter þui. ok er ſtefnudagr kom
fór kormakr i þann ſtað ſem aqueðit var. ok var eigi þoruarðr. þar
kominn. ok engi af hanſ monnum. kormakr hitter konu eina
þar a bénum. hon heilſar honum ok ſpyriaz þau tiðenda.
hon mællti. huert er þitt erendi eða huerſ biðr
þu kormakr quað viſu. Seinn þicki ſauckua. ſnyrtimotz
ór fliotum. ſa er átt grennir vnnar. orð ſendi
mer norðan. hringſnyrter þarf hiarta. háfæʀ
i ſik færa. þo er mengunnar manni meira vant
ór leiri. kormakr mællti. u byð ek þorvarði. af nyíu holmgaungu.
verði hann huerſ manz niðíngr
ef hann kemr eigi. ef hann telz hugar ſinſ eigandi.
ok þa quað kormakr viſu. Skolut niðingar neyða. nu
emk ſottr vm giof dottur. vpp gelld ek gauta
gilldi. gaugnum mik til þaugnar. þat munu 

þrottar vittir. þropregnſ ſtafer fregna. byriag
frægð nema fiorui. fel.miðlendr
mik veli. þa bua þeir bræðr mal til a hendr kormaki vm
níð. frændr kormakſ hallda vpp ſuaurum. hann vill engi
boð bioða lata. quað þa niðſ verða en eigi ſoma.
ok quaz kormakr ecki við þeim vanbuinn vtan þeir ſuíki
hann. þorvarðr. hafði eigi ſótt holmſtefnu þa er kormakr
bauð honum. ſagði. kormakr. ſialffellt nið a þa. ok
þeim makligt at þola ſlikt nið. liðr nu framm
til hunauazleiðar. foru huarertueggiu
til leiðar. eitt ſinn er þeir funðuz þorvarðr ok
kormakr þa mællti þorvarðr. mikinn fiandſkap eigu ver
þer at giallda margſ hattar ok fyrir þat ſama byð
ek þer holmgaungu. her a leiðinní. kormakr ſegir. muntu
nu nockut betr til fallinn en aðr. ok hefer þu
iafnan vndan huikat. eigi ſkal at ſiðr til hætta
ſegir þorvarðr. þolo ver eigi lengr ſkammer ſlikar. kormakr qſ
ſik ecki duelia. ok ferr heim a mel. 22. af kormaki
 ok þorualldi

Maðr het þorolfr er bio vnder
ſpakonufelli. hann átti þordiſi ſpakonu
ſem fyʀ var getið. þau voru þar
a leiðinni. þottuz marger þar trauſt mikit
eiga er hon var. þorvarðr. ſæker hana at. ok beiðir hana
liðſ i moti. kormaki. ok gaf fe til. byr þordiſ hann nu til
holmſ ſua ſem henni likar. kormakr. ſegir. moður ſinni.
ſina fyrirætlan hon ſpyrr huart hann hyggi gott til
hui ſkal eigi ſua þo ſegir kormakr dalla mælir. þer man eigi hlyða ſua
buit þo. þuiat ofus mun þorvarðr at beriaz nema
fiolkyngi ſe við. þiki mer hitt ráð at þu hittir
þordiſi ſpakonu. þuiat við ſuik mun at beriaz.
kormakr mælir. litið er mer vm þat þo fór hann ok hitti þórdiſi
ok bað hana liðſ. hon mællti. nu komtu til
ſið. nu bita hann eigi vapn. en vil ek eigi þer varna
liðueizlu. ok ver her i nott ok vitia heilla. ok
mun ek þa fa ſua gert at þig biti ok eigi iarn
þar er kormakr vm nottina. þa er hann vaknaði fann hann a⸌t⸍
þreifat var vnder abreiðuna at haufðe
honum. hann ſpyʀ huerr þar ſe. ſa ſnyr i brott ok til vtidyra.
en kormakr epter ok ſer at þar er þordiſ. ok er hon þa
komin i þann ſtað ſem þeir ſkilldu beriaz ok hefer
gaſ vnder. kormakr. ſpyʀ huat ſkili. hon lætr heimgaſina
niðr. ok mælir. hui matter þu eigi kyʀ vera þa
legz. kormakr. niðr. ok helldr fyrir ſer voku. ok vill vita
tiltekiur þordiſar. hon vitiar þryſuar. ok forvitnaz
hann i huert ſinn vm athæfi hennar. it þriðia
ſinn er. kormakr. kemr vt. hefer hon ſkorit íj gæſſ ok
latið renna ſaman bloðit i bolla. þa hafði
hon tekit hina þriðiu gaſina. ok ætlar at ſkera
þa mælir kormakr. huat ſkal þeſſu ſtarfi foſtra. þordiſ mælir þat
mun þo ſannaz kormakr at þer mun i ſiðra lagi mega
at duga. hafða ek nu ætlat at fyrir koma þeim oſkaupum
er þorveig hafði a lagt ykr ſteingerði. ok
mættið nu niotaz. ef ek ſkæra hina þriðíu
gaſina. ſua at engi viſſi. kormakr mælir. ecki trui ek
a ſlikt. ok quað viſu. aura gaf ek a eyri. af ſkar mǽr
af bæri. tyr ſyndiz mer taura. tueim gángvegum
þeíma. vera man bloð af bloði. byð alldregi
þat ſkalldi. þeim er auluerki orkar. aſar tueggia
gaſa. þeir foru til holmſ. þorvarðr. gaf ſpakonu
meira fe. ok þa hann blotið. kormakr quað viſu. Miog hafa traull
of trona. truir maðr konu annarſ. elldreið
at folldar. omiſſila þeſſa vetti hinſ at valldi.
er at vangroði gingum. huat of kennum þat
henni haſ vaulua þvi baului. þordiſ mælir. fæ ek ſua
gert. at kennir þik eigi. kormakr. mælir. illt i moti. ok quað hana
illu einu vallda munu ok vill draga hana vt
i dyʀ ok ſia augu hennar i ſolſkini. þorgilſ. broder hanſ
bannaði honum þat. ok let til engiſſ vera. ſteingerðr quez
fara vilia til holmſ. ok ſua var gert. þa er kormakr ſa hana
quað hann viſu. hefer a holm of gengit. halldeir
of þik faulldu. huat megi okkrum aſtum annat
ſinn of renna. ok vigſakir vaktar. var hefc of
þik baru. þvi ſkal mer en tinteini. tuær vnnaſtan
næʀi. Siðan borðuz þeir. ſuerð kormakſ beit ecki.
þeir attuz lengi hauggua viðſkipti við. ok beit hvarki
ſuerðit. at lyktum hio kormakr a ſiðu þorvarði varð
þat mikit hogg ſua at luðiz vnder. ok brotnuðu
rifin i þorvarði. ok varð hann vuígr. ok ſkildu við þetta. kormakr
ſa huar naut ſtoð. ok hio þat. honum var orðit varmt.
ok tok hann af hofði ſer hialminn. ok quað kormakr viſu.
efi ek a holm of gengit. handar ſkerſ a⸌t⸍
beriaz. þu ſkalt at mer þella. þriðia ſinn of

kveðia. ryðk eigi ek rauða reyr a þeſſi dreyra. mitt
queð ek ſlett i ſueita. ſuerð fordæðan gerði. hann þerrir
af ſer ſueita a mauttulſkauti ſteingerðar.
kormakr quað viſu. Ek verð opt þuit þikium orrotr af mer þerra.
gullz hlyck af þer þella. þraut a mauttul ſkavti.
þvi lattu i ſet ſnauta. ſaur reiði. bragar greiði
mer hefer ſteypt i ſturu. ſteingerðr bana verðan.
kormakr. bað ſteingerði með ſer fara. hon quaz munu ſkipa
vm menn. ok ſkiliaz þau. ok vner huartueggia illa við.
þorvarðr. er þagat færðr ok bindr hon vm meizl hanſ. kormakr hitter
nu iafnan ſteingerði. þorvarði. batnar ſeint. ok þegar er
hann ma a fætr færaz ferr hann at hitta þordiſi. ok
fretter hana huat honum veri hellzt til heilſubota⸌r⸍
hon ſegir. holl einn er heðan ſkamt i brott er alfar bua i. graðung
þann er kormakr drap ſkaltu fa. ok ríoða bloð graðungſinſ
a holinn vtan. en gera alfum veizlu af ſlatrinu.
ok mun þer batna. Epter þetta ſenda þeir kormaki
orð at þeir vilia kaupa graðunginn. hann quaz eigi vilia varna
þeim kaupſ. en hafa fyrir baug þann er ſteingerðr átti
þeir vitia graðungſinſ. en ſelia kormaki bauginn. ok fara
með ſem þordiſ ſagði fyrir. kormakr quað viſu. hinſ mun havrgefn
ſpyría. er ið heim komit baðir. með blot roðin
beiði. benhlunz ſu er mer vnni. huar er nu
baugr enn brendi baul olitið. hefer hann ſueinninn
ſuarti. ſonr augmundar ſkalldit. þetta feʀ
ſem kormakr gat til at ſteingerði likar illa er þeir hofðu baugnum
logat. epter þetta batnar þorvarði ſkiott. þa er
hann þottiz aptrbati ridr hann a mel ok byðr kormaki
holmgaungu. kormakr mælir ſeint leiðiz þer. en iatti
ek. Nu fara þeir til holmſ. finnr þordiſ þorvarð. nu
ſem fyʀ kormakr ſækir ecki hennar trauſt. hon deyfði
fyrir kormaki ſuerðit. ſua at ecki beít. en þo hio
kormakr ſua mikit hoɢ a auxl þorvarði at axlar beinit
brotnaði. ok varð haundin þegar vnyt.
varð hann af þeſſum lemſtrum vuigr. ok hlaut at giallda
annan baug i holmlauſn. þa hliop a⸌t⸍
þorolfr vndan ſpakonufelli. ok hio til kormakſ hann bar
af ſer hauggit. ok quað þa viſu Rioðandi let ranða.
ryðſkalm of mer falma. fæger fiolniſ veigar.
fnaſi hann veſalſtr manna. ok þrumſkurar
þeirar. þat varð hlaup at ſkaupi.. viſt hafðir

mer vaðer. veʀ ſpakonu ferri. kormakr hio bloðnaut
epter ſiðueníu. ok mællti illa erum ver við komnir
at þola agang yðuarn. en fiolkyngi þordiſar.
ok quað viſu. Deyfði elldi aulldu. aurg véttr
fyrir mer taurgu. læt ek niðr a bak bíta. blaðſvnd
at hiorfundi. dugðir hiorr þa er hugðag.
hialmrækianda at ſækia. hauɢ hlaut
huglauſ dugga. hellzti ſtinn at minni. Epter
þat fara huarer til ſinſ heíma. ok likar huarigum
vel. 24. af kormaki ok ſteingerdi Skip þeirra bræðra
ſtoð vppi i hruta firði vm vetrinn. vm
varit hallda kaupmenn til ſkipſ. þeir
bræðr ætla ok at fylgia ſkipi ſínu. þa er þeir voru
buner ferr kormakr at finna ſteingerði ok aðr en þau ſkilia
kyſſir kormakr ſteingerði tua koſſa. helldr ohrapalliga.
tinteinn vill eigi ſo gurt hafa. Nu eiga hlut
i viner huarratueggíu. at kormakr ſkyli bæta.
kormakr. ſpyrr huerſ þeir beiðiz. þorvalldr ſegir. bauga
þeirra íj er ek hefi miſt fyʀi. þa quað kormakr viſu.
Baugi varð ek at bæta. brunlegſ huaðrantueggia.
gulldut fe fyrir biartrar. halſfang
myilſ ſpangar. gatuð giallar mæta gullz
laufguðum þolli. tál hefik teitimala tuei⸌r⸍
koſſar femeiri. ok er kormakr var til ſkipſ farinn
þa quað hann viſu. Viſu mun ek of vinna. aðr ver til ſkipſ
gangangim. ſenda ſaurua rindi til ſuínadalſ
mína. koma ſkulu aull til eyrna. orð min ſkaugul
borða. betr ann ek ſigliſagu. en ſialfvm
mer halfu. u ferr kormakr vtan ok með honum þorgilſ. broder hanſ.
ok komu til hirðar konungſ. var þar við þeim vel tekit.
þeſſ er getið at ſteingerðr biðr þorualld tinteín at þau ſkilldi
vtan. Hann quað þat eigi raðligt. en ma þo eigi ſynia
henni. raðaz þau til ferðar. ok komu vm haf. ok
ſettu vikingar at þeim ok villdu ræna þau.
ok taka i brott ſteingerði þeſſ verðr kormakr viſſ ok fer til ok veitir þeim
lið. ſua at þau helldu ollu fe ſínu. komu
þau ſiðan til konungſ hirðar. ok einn dag var þat er kormakr
geck vm ſtrǽti. ſa hann ſteingerði ſitia i ſkemmu einni
ok geck þagat. ok ſat hia henní. ok talaði við
hana. ok kyſti hana íííj koſſa. þorvalldr. varð vaʀ
við þat ok bra ſuerði. ſiðan hliopu konur i milli.

ok ſiðan var ſendt epter haralldi konungi. hann quað vant munu
til at gæta með þeim. en gera mun ek ſætt með
ykr. þeir iattu þui konungr mælir. einn koſſ ſkal vera fyrir þat er kormakr
veitti þer lið i landtoku. en fyrir annan þat er kormakr. ſótti
ſteingerði. en fyrir tua koſſa tua aura gullz. kormakr quað ſomu
viſu ſem fyʀ er ritin. baugi varð at bǽta.
inn dag er kormakr geck a ſtræti. ſa hann ſteingerði. vikr til
hennar. ok biðr hana ganga með ſer. hon neitar
þui. þa kippir kormakr henni at ſer. hon kallar til liðſ ser
konungr var næʀ ſtaddr. ok gengr til. ok þotti vndarlig
þeſſi for ok tok hana af honum ok mællti til hanſ. ſtuttlig⸌a⸍.
konungr gerði ſik reiðan. en kormakr er þo með hirð. ok kemz
bratt i vínattu við konung. ok var kyrt vm vetrinn. 25.
biarma landz ferd Epter vm varit byriar haralldr
konungr ferð ſína til biarmalandz. með miklu liði.
kormakr. var ſkipſtiornarmaðr i þeirri ferð ok a oðru
ſkipi var þorvalldr. eigi ero fleiri nefndir ſkipſtiornarmenn.
ok er þeir ſiglduz næʀ i ſundi eínu
lauſt kormakr hialmuelinum við eyra þorualldi ok fell
hann fra ſtyrinu i rot ſkip kormakſ rendi við. er þat miſti
hialmualar. ſteingerðr. ſat áðr hia þorvalldi. ok
tok til ſtyriſſ ok ſtyrði a flatt ſkip kormakſ. þat. ſa
kormakr ok quað viſu. Feck ſa er fogru uifi. for næʀ en
ver ſtorum. haug af hialmar ſkiði. i hattar ſtall
miðian. eyſteinſ hratar arfi a elliða
ſtafní. ſtyrðu ei a mik ſteingerðr. þottu ſteigurliga
later. ſkipinu huelfir vnder kormaki
ok hanſ monnum. varð ſkiott borgit er mart var
manna við. þorvalldr retti við ok ſnua aleiðiſſ ferðinni
byðr konungr ſína gerð a malinu. ok þui iattu þeir baðir
konungr let iamt hauɢ þorvalldz ok hrakning kormakſ. þeir komu
vm kuelldit við land. ſat konungr ok hanſ menn i ſnæðíngi.
kormakr ſat vtar við dyʀ. i tialldinu. ok drack t⸌vi⸍menning.
a ſteingerði. ok meðan hann gerði þetta ſtal maðr
fra kormaki dalki til ſpotz er hann hafði lagt af ſer
felldinn. ok er hann ſkylldi til taka. var ór dalkrinn.
kormakr. ſpratt vpp ok hliop epter manninum með ſpíot
þat er hann kallaði vigr. ok ſkaut epter honum ok miſti
ok quað viſu. Drengr vngr ſtal mik dalki. þa er drack
a mey racka. við ſkulum dalkinn deila ſem
drenger tueir vnger. vel hefer vigr of ſkepta.

verð ek i griot at ſkiota. viſt er ⸌at⸍ ek manzinſ
miſta moſinn var vpp at loſnna. epter þetta
foru þeir til biarma landz ok aptr þaðan ok komu
heim i land. þorvalldr tinteinn byr ſkip ſitt til danmerkr.
ok ſteingerðr. með honum. litlu ſiðaʀ fara þeir. bræðr. ina
ſomu leið ok komu við brenn eyiar ſið vm
kuelld. þar ſa þeir fliota fyrir ſkip þorvalldz. var hann þar
ſialfr ok nockurer menn með honum. þeir voru rænter fe
ollu. en ſteingerðr. brott tekin af vikingum. þar var
fyrir vikingum þorſteinn ſon aſmundar eſkiſiðu
er barðiz við augmund foður. kormakſ. ok þorgilſ.
Nu finnaz þeir þorvalldr ok kormakr. þa ſpyʀ kormakr huart
eigi hefði tekiz ſlétt. hann ſegir. nu hefer viſt tkiz
eigi ſem bezt. kormakr. ſpyʀ huat er at orðit er ſteingerðr i brottu.
þorvalldr. ſegir. brottu er ſteingerðr ok fe vart allt. kormakr mællti.
hui ſæki þer eigi epter. þorvalldr ſegir. eigi hofum ver afla til. kormakr mælir
ſeger þu omatt þinn a. þorvalldr ſegir. eigi hofum ver þrek til
at beriaz við þorſtein. en ef þu hefer afla til ſæk
þu þer til handa. kormakr mælir. fara ſkal þa. vm nottina
gengu þeir bræðr a bát. ok reru til vikinga ſkipſ
gingu vpp a ſkip þorſteinſ. ſteingerðr var i lyptingu ok gip⸌t⸍
manni. en fleſt lið var a landi við bakſtr ellda
kormakr. heimti ſaugur af matſueinum. ok ſogðu
þeir honum allt þat er þeir villdu bræðr. þeir gengu a ſkip
at ſkutbryggiu. þorgilſ. kipti bruð guma a borð
t. en kormakr drap hann við borðinu. þorgilſ. hliop a kaf
með ſteingerði. ok ſuamm til landz. þa er kormakr. var næʀ landi
laugðuz at honum alar ifer hendr honum ok fǽtr sua at
hann dregr niðr. kormakr quað viſu. Runnum randar lina
rogendr at mer gnoger. þa er ver af fen fórum flockum
dikiſſ bockar. gau⸌t⸍z mundu þa gattar
gunnſuellz ef ek þar fellag. lundr kom ek li⸌t⸍lu
ſprundi laungum minnz ór aungum. kormakr leg⸌z⸍
til landz ok færer þorvalldi ſteingerði. þorvalldr bað ſteingerði nu fara með
kormaki. ſagði hann dreingiliga hafa epter ſótt. kormakr quað þat
vilia ſinn. ſteingerðr quaz ecki ſkylldu kaupa vm knífa.
kormakr quað ok ecki þeſſ mundu auðit verða. quað illa⸌r⸍
vetter þui ſnemma ſkirt hafa eða oſkaup. kormakr quað
viſu. hirðattu handar girðiz. hlín ſof hia
ver þinum. fatt kantu i mun manni mina frama
at vinna. þo ſkaltu fornrar folldu. frigg

heldr en mer liggia. dryck hefic yðr of aukit.
aurekſ næʀ gauri. kormakr bað ſteingerði fara með
bonda ſinvm 27. af þeim brædrum Siðan ſneru
þeir aptr bræðr ok til noregſ. En þorvalldr
tinteinn for til iſlandz. en þeir bræðr heriuðu
vm irland. brettland. england ſkotland. ok þottu
hiner ageztu menn. þeir ſettu fyſt virki þat er
heiter ſkarða borg. þeir runnu vpp a ſkot land
ok vnnu morg ſtorvirki. ok hofðu mikit
lið. i þeim her var engi ſlikr ſem kormakr vm afl ok
aræði. eítt ſinn er þeir hofðu heriat. rak kormakr
flotta. en liðit var til ſkipſ farit. þa kom
at kormaki or ſkogi blot riſi ſkota. ok tokz þar atgangr
harðr. kormakr var vſterkari. en riſiɴ
traull auknari. kormakr. leít til ſuerðz ſínſ ok var
rent ór ſliðrum. kormakr ſeildiz til. ok hío riſann bana
hogg. ʀiſinn. lagði þo ſua faſt hendr at ſiðvm
kormaki. at rifin brotnuðu. ok fell kormakr ok riſinn
dauðr ofan a hann. ok komz kormakr eigi vpp. i annan
ſtað fara menn at leita hanſ. ok finna ok fluttv
hann til ſkipa. þa quað kormakr. viſu. Vara ſem flioð i faðmi.
þa er fangremmi mætaz við ſtreingmara
ſtyri. ſteingerði mer hefðag mynðag aul at
oðinſ i aunduegi drecka. ſkiott ſegi ek til
þeſſ ſkautnum. ef mer ſkrymer lið veitti. þa
var at hugat ſarum kormakſ ok voru brotin rifin i huarritueggiu
ſiðunni. kormakr quað eigi þurfa at græða ſik.
la hann i ſarum vm hrið. hormuðu menn þat er hann ſkylldi
ſua vuarliga farit hafa. kormakr quað viſu.
Reð ek ei þeſſ af reiði. rund morð gaufugr
forðum. ſundz at ſottar grandi. ſuerð ſkylldi
mer verða. forðumz vǽttr þuiat verða
vignaðrſ ſtafar aðrer. ſnertum i hofuð við hiarta.
helnauð or kaur dauða. ok enn quað hann viſv.
Varat með mer i morgin. maðr þinn konan ſuinna.
roðinn var hiorr til hodda. handfaugr a
irlandi. þa ſliðr dregin ſaga. ſaung of minum
vanga. hlackar trafr en hrafni. heitr
fell a nef ſueiti. ok nu tok at liða at kormaki.
þa quað hann viſu. Dundi diupra benia dauɢ or
mæciſſ hauggui bar ek með dyrum dreingium

dreyrugt ſuerð a eyri bera knattu þa
breiðar bloð vaund hiarar þundar
þo mun ek greipa gloðar gerðr ſtradavða
verða kormakr quaz. þorgilſi broður ſinum gefa vilia
feit. ok liðit. quaz honum vnna bezt at niota.
ſiðan andaðiz kormakr. en þorgilſ reð fyrir liði.
ok var lengi i vikingu. ok lykr þar ſogu þeſſi.