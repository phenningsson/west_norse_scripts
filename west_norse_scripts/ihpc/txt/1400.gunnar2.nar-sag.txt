Ætluðu þá allir að Gunnar mundi falla þegar er þeir tækju til glímu
en þó voru báðir sterklegir .
Þorgrímur bóndi sat á palli og Helga dóttir hans
og skartaði hún allmikið .
Gunnar fór úr kuflinum
og fauk úr honum aska mikil .
Hann vafði hann saman
og kastaði honum í horn til Helgu .
Hún tók við
og lagði niður hjá sér .
Leit þá hver til annars
og höfðu það margir fyrir satt að þau hefðu fyrri sést .
Þeir hlaupa þá saman allsterklega
og var þeirra atgangur bæði harður og langur svo að eigi mátti á milli sjá hvor falla mundi .
Gunnar mælti þá við Svart : " Hefir þú fram lagt slíkt sem þú hefir til ? "
" Já , " segir hann .
Þá grípur Gunnar hann upp á bringu sér
og gekk með hann innar að pallinum þar bóndi sat
og setti hann niður við fótborðið svo að í sundur gekk í honum hryggurinn .
Gekk Gunnar þá að pallinum þar sem Helga sat
og tók kufl sinn
og fór í .
Síðan tók hann í hönd Helgu
og reisti hana upp
og settist í sæti hennar
og setti hana síðan í hné sér .
Sá þá enginn maður nauðung á henni í það sinn .
Gunnar var digur í sætinu
og þrengdi fast að bónda .
Þorgrímur roðnar mjög
og líkar hið versta .
Gunnar talar við Helgu þann dag allan til nætur .
Þeir báru nú fram þrælinn dauða
og fóru svo frá leik .
Bar þar ekki neitt til nýlundu fleira á þeim degi .
Fála mælti til Gunnars : " Tími er þér að hvílast og neyta matar . "
Leiddi hún hann í einn lítinn helli .
Þar stóð borð vel búið með alls kyns matföngum .
Þar voru hreinir diskar og kostuleg ker upp á sett eins og í hófum er gert .
Hann undraðist þetta stórlega .
Fála mælti : " Tak nú til matar
og neyt djarflega . "
Hann gerði og svo ,
og át sem hann lysti .
Fór hann síðan að sofa í sæmilegri sæng sem þar var
og býður Fálu góða nótt .
Hún fer svo
og finnur föður sinn og móður
og var hún heldur blíð við þau .
En þau spurðu hana að hver sá væri sem með henni hefði komið í kveld .
Hún svarar : " Það er Gunnar
og vildi eg að þið tækjuð vel við honum því að eg á honum lífgjöf að þakka . "
Karl segir : " Eg vil fá að sjá hann áður en eg hýsi hann . "
Fála fór til hans
og bað hann upp standa " því að faðir minn vill sjá þig . "
Stendur Gunnar þá upp
og klæðir sig
og gekk með henni þar til þau komu þar sem faðir hennar var .
Karli leist vel á hann
og tók honum blíðlega
og mælti : " Hversu gamall ertu ? "
" Eg er tólf vetra , " segir Gunnar .
" Þú ert efnilegur og vel að íþróttum ger , " segir karl .
Gunnar mælti : " Hvað heitir þú karl ?
Þú munt segja mér nafn þitt ? "
Hann svarar : " Eg heiti Skrámur en kerling mín Skráma . "
Síðan var Gunnar þar lengi
og þótti honum vel að fara .
Leið svo mjög á veturinn .
Hann kom eitt sinn að máli við Fálu
og segir : " Nú vil eg fara að finna menn mína því að þeim mun þykja mál að sjá mig héðan af . "
Hún svarar : " Það skal í þínu valdi nær sem þú vilt . "
Gaf hún honum góðar gjafir og marga dýrgripi .
Skildu þau með blíðu
og fór hann svo leið sína .
Hún sagði : " Við munum nú svo skilja að við fáum eigi aftur að sjást upp frá þessu . "
Kvöddust þau þá með kærleika miklum .
Hann fann skjótt félaga sína
og urðu þeir honum fegnir .
Þeir voru þá búnir til siglingar
og létu í haf þegar byr gaf
og urðu þeir hraðfara .
Bar þá skjótt til Noregs eftir vild þeirra .
Þeir gengu á land
og komu upp skipi sínu .
Þetta var þar sem Bárður átti garð í Noregi .
Bárður bauð þeim bræðrum heim til sín
og þágu þeir það .
Bárður gerði þeim vel til sem verðugt var á allan hátt
og lét þjóna þeim sæmilega með bestu virðingum .
Bárður var ættstór , vinsæll og auðugur .
Hákon jarl hinn ríki Sigurðarson réð í þann tíma fyrir Noregi .
Bárður var honum alkunnugur .
Jarl spurði af þeim bræðrum , hverjir hreystimenn þeir væru .
Bárður kvað þá báða atgervismenn þótt Gunnar bæri af .
Jarl bauð Bárði til veislu svo að hann fengi fregn af ferðum hans .
En sem leið að þeim tíma að veislan var ákveðin bjó Bárður sig til veislunnar .
Þá mælti hann við Gunnar : " Það vildi eg að þið færuð hvergi til þessarar veislu því að eg þekki lyndi jarls .
Hann er öfundsjúkur , kappsamur og yfrið harður .
Hann hefir margan mann drepið og fátt sér um gefið . "
En eigi að síður vildu þeir bræður með honum ríða
og fara þeir síðan heim til jarlsins
og kvöddu hann sæmilega .
Hann tók Bárði vel
og bauð honum til sætis með mikilli virðingu hið næsta sér .
Þeir Gunnar og Helgi sátu næst Bárði .
Þar var tjaldað um höllina með sæmilegum hallarbúningi .
Þar voru alls kyns leikar framdir .
Jarl spurði þá bræður báða að heiti
en þeir sögðu hið sanna um sín efni .
Þá segir jarlinn til Gunnars : " Ertu gamall hinn frægi riddari ? "
Hann svarar : " Eg er þrettán vetra . "
Jarl segir : " Sé þér veitt afl eftir vexti þá mun þig fátt vanta við mína kappa
og mun þér vel hent að glíma við þá og fæða soltinn varg á velli . "
Þá svarar Gunnar orðum jarls : " Varla er mér það hent .
Þó mun eg eigi spara eina stund það að sýna ef þér viljið reyna láta . "
Þá segir jarlinn : " Þú skalt Gunnar glíma við pilta mína strax á morgun svo að eg sjái hreysti þína . "
Gunnar mælti þá að slíkt megi prófast .
Og leið svo af dagurinn .
Gengu menn síðan til sængur
og lágu af um nóttina .
Um morguninn stóð jarl upp með sína menn
og biður þá að koma á leikvöllinn .
Gunnar stóð upp
og kom þar sem jarlinn var
og spyr hver sér skuli í móti koma .
Þá var fram leiddur einn blámaður sem glíma skyldi við Gunnar
en hann segist eigi vilja við blámann glíma .
Þá kallar Hákon á þenna dóla .
Hann kannaðist við nafn sitt
og var leystur úr járnviðjum sem hann var með bundinn .
Þótti öllum lýð standa mikil ógn af þessum ár .
Síðan gekk hann til Gunnars
og grípast þeir faðmlögum .
Þar var hin harðasta sókn
og þótti mönnum sem jörðin skylfi .
Gunnar kunni vel glímu við þenna skálk svo að þeir óðu að mestu jörðina upp til hnjánna .
Á vellinum stóð ein fangahella , svo hvöss sem sverðsegg væri .
Þangað bárust þeirra leikar
og lentu svo að Gunnar lætur þenna blámann bella á hellunni og kippti honum þar í sundur
og fellur berserkurinn þar við vondan orðstír .
En sem jarlinn sá blámanninn dauðan verður hann ævareiður
og kallar á sína menn
og biður þá að herklæðast og sækja strax að Gunnari .
En allur lýðurinn lætur þar tregt við , því að margur unni Gunnari vel ,
heldur töluðu þeir til jarlsins
og sögðu að Gunnar hefði vel kunnað glímulist
og hefði ekki þessi blámann honum hlíft hefði hann getað honum fyrir komið .
Því væri jarlinum þetta stór æra en engin vansæmd eða óheiður .
En af því að jarlinum líkaði þetta illa þá varð Bárður að bjóða fulla sætt fyrir þá bræður
og vildi hann þó lítt þekkjast í það sinn .
Ríður Bárður nú heim úr veislunni og þeir bræður með honum
og varð eigi meira til tíðinda .
Sátu þeir þá um kyrrt um hríð
og spurðust þessi tíðindi víða
og unnu allmargir þeim bræðrum og sérdeilis Gunnari fyrir þetta verk .
Líður svo af veturinn
og kom vorið .
Nú vildu þeir bræður fara í hernað um sumarið .
Bárður valdi þeim frækna menn og vænar skeiðar , vopn og klæði og allt annað sem þeir vildu .
Síðan fór Gunnar úr landi með þrjú skip og röskva drengi
og kvaddi Bárð sæmilega .
Voru þeir um sumarið í víkingu
og tókst þeim það vel .
Þeir eyddu miklu illþýði
og herjuðu um Eystrasalt .
Þeir létu bændur og kaupmenn í friði
en stríddu traustlega þeim í mót sem ásókn veittu
og yfirunnu þá alla .
Þeir fengu mikið fé og herfang .
Eitt sinn fundu þeir eitt eyland .
Þangað lögðu þeir ,
renndu atkerum
og gengu á land .
Gunnar gengur einn frá mönnum sínum með vopn sín .
En sem hann hafði eigi lengi gengið sér hann hvar þrettán drekar sveima að landi .
Bar þá skjótt að .
Gengu menn á land upp
og settu landtjöld sín .
Gunnar gengur þangað
og spyr hver þeim stóra skipaflota á að ráða .
Formaður þeirra segir til hans að hann skuli hitta hér tvo bræður hverjir honum muni verða skeinuhættir .
Gunnar spyr þá að heiti .
Honum var svarað að þar væri kominn Svartur og Jökull og ættu þeir þessum her að stýra .
Sem Gunnar heyrði þetta gengur hann sem hraðast frá þeim til manna sinna
og segir þeim frá hverninn komið væri
og biður þá að búast til bardaga í móti þessum bölvuðum hundum .
Var þá búist við stríði og blásið í lúðra hjá hvorutveggjum .
Bjó hver sig sem best mátti
og lágu svo af nóttina .
En að morgni komu hvorutveggju til samans
og héldu saman skipum sínum .
Komu þeir Gunnar með sín þrjú skip móti þeim bræðrum .
Síðan kallar Gunnar til þeirra
og spyr hver þar geri svo gildan atgang .
Svartur og Jökull svöruðu honum
og sögðust þeim skipum þangað stýrt hafa
" og munum við að fornu þekkjast . "
Þá segir Jökull að þeir skuli við búnir bardaganum .
Gunnar og Helgi sögðu að eigi skyldi langt að bíða áður þeir skuli rauðu snýta .
Þá tóku berserkirnir til að grenja og brjótast fram sem mest þeir máttu
og gerðu mikinn skaða í liði Gunnars .
En þeir bræður í annan stað sóttu fast á móti þeim
og létu dólgana dauða falla af borðum út .
Dugði þá allvel Fálunautur .
Hlupu þá margir í vitleysi út af skipunum
og drápust .
Helgi felldi margan mann
og var sem þá úlfur kemur soltinn í sauðahóp .
Gengur Gunnar þá á skip þeirra bræðra ,
og Helgi fylgdi honum ,
og drepur marga menn .
Jökull æddi þá á móti Gunnari allgrimmlega
og lagði til hans með spjóti og Gunnar á móti svo sterklega að bæði spjótin gengu í sundur .
Jökull höggur þá með báðum höndum til Gunnars
en hann veik sér undan högginu svo að hann náði honum ekki
en sverðið kom í stóran bjálka .
Laut hann þá eftir högginu .
Í því bili hleypur Gunnar að honum
og höggur sverði sínu með báðum höndum ofan á hann miðjan svo mikillega að sverðið tók hann sundur í miðju .
Veltir hann honum síðan dauðum út í sjóinn .
En sem Svartur sér bróður sinn dauðan tekur hann til að hamast sem tröll
og stefnir fram að Helga með ógurlegum látum .
Helgi snýr honum í móti .
Svartur reiðir þá sinn mæki
og leggur til Helga svo grimmlega að hann kom varla skildi fyrir sig .
Helgi höggur bæði ótt og tíðum móti Svarti og svo hart að eldinum lýsti úr hlífunum .
Mátti eigi á milli sjá hvor sigrast mundi því að ekki beit á Svart heldur en annan berserk .
Þá kallar Helgi til Gunnars
og biður hann að fá sér sitt sverð að drepa með þenna djöful .
En sem Gunnar heyrði þetta hleypur hann að Helga
og réttir að honum Fálunaut .
Sem hann hefir við honum tekið neytir hann þess hreystilega , sem Svartur fékk að sanna áður en langt um leið , því að þá Svartur vissi sér minnst von höggur Helgi það högg til hans að sverðið kom á öxl honum og sneiddi af hans hægri hönd með síðunni .
Tekur Svartur þá ógurlega til að bölva
og var það hans banabæn
en Helgi segir hann muni eigi við marga á hólm ganga hér eftir .
Lætur hann þá eigi langt á milli höggva heldur höggur þegar af honum höfuðið
og veltir honum svo af borðum út .
Buðu þeir bræður þeim mönnum grið sem eftir voru
en með því þeir höfðu eigi önnur ráð þá gengu þeir allir Gunnari á hendur og Helga
og sóru þeim trúnaðareiða .
Tóku Gunnar og Helgi það herfang sem þar var saman komið sem voru öll þau skip er þeir bræður höfðu þangað fært og allt það þar var innanborðs .
Eftir þetta sigldu þeir til Noregs
og fengu blíðan byr ,
tóku höfn við Noreg
og gengu á land .
Bárður gengur til strandar
og býður þeim bræðrum heim til sín og öllum þeirra mönnum með þeim .
Varð hann feginn þeirra fundi .
Fóru þeir bræður heim með honum
og voru þar um veturinn í góðu eftirlæti .
Sögðu þeir af fundi þeirra bræðra og öllum sínum ferðum .
Urðu þeir mjög nafnkunnugir af þessum frægðarverkum .
Bárður sætti þá við Hákon jarl
og lagði þeim góð ráð við hann svo að hann tók þeim vel með allri blíðu
og gaf þeim góðar gjafir með allri virðingu .
Nú sem veturinn líður og sumarið kemur vildu þeir bræður halda til Íslands .
Fengu þeir gott orlof af jarlinum .
Sæmdi hann þá með góðum gjöfum , vopnum og klæðum .
Svo kvöddu þeir jarlinn virðulega .
Fylgdi Bárður þeim til strandar
og var svo skipum á sjó hrundið .
Skildu þeir bræður við Bárð með kærleika ,
létu síðan í haf þegar byr féll
og urðu vel reiðfara
og komu við Austfirði
og lögðu skipi sínu í Skaftárós að Hörgslandi .
Ríður Þorbjörn skjótt til strandar
og finnur syni sína
og fagnar þeim vel og svo hvorir öðrum .
Ríða þeir allir heim til Keldunúps
og voru hjá föður sínum í góðu eftirlæti
og þóttu þá engir menn frægri í öllum Austfjörðum .
Þorgrímur bóndi var þá dauður
og hafði af harmi sprungið eftir sonu sína eigi fyrir löngum tíma .
En Helgu var þá allur arfur fallinn eftir föður sinn
og sat hún á öllu Hörgslandi .
Um veturinn riðu þeir feðgar til Hörgslands því að Gunnari var hugur á að finna Helgu vinkonu sína .
En sem hún sá hann varð hún honum hjartanlega fegin og svo hvort öðru .
Hefur Gunnar þar upp bónorð sitt
og biður Helgu sér til handa .
Var það auðsótt af henni til því að hún svarar að hans vilji skuli fram ganga í þessu efni .
Og með hennar samþykki festir Gunnar Helgu sér til handa
og hófst þar hin sæmilegasta veisla
og var þeirra brúðkaup drukkið á Hörgslandi .
Fóru þar margháttaðir leikar fram um veislutímann
en að honum enduðum voru menn með sæmilegum gjöfum út leystir
og sneru svo allir til sinna heimkynna .
Að vori komanda reisir Gunnar bú sitt að Hörgslandi
og er þess getið að hann hefði goðorð eftir Þorgrím bónda
og fékk þar um góðan orðstír .
Þau undu vel sínu ráði
og leið svo fram um tíma .
Einn dag ríður Gunnar heiman með enga sveina
og getur um við engan hvert hann ætlar að ríða .
Sem hann er á stað kominn gerði hann leið sína til Vatnsenda
og er hann kom þar hitti hann Örn á hlaði úti
og heilsar honum eigi öðruvís en svo að hann höggur til hans .
Örn snýst í móti honum allhraustlega
og er sá atgangur bæði harður og langur .
Hjuggu þeir allar hlífar í sundur
og börðust svo mikillega að hvor hjó tveim höndum með sínu sverði
og var svo til að sjá að eigi vissi hvor sigrast mundi .
En sakir þess að Örn var orðinn gamall maður þá sótti hann mannleg náttúra svo að hann mæddist og beiddist hvíldar um stund
og það veitti Gunnar honum .
En eigi leið langt um áður en þeir hófu í annan tíma bardagann
og þegar þeirra viðskipti voru sem hörðust hjó Gunnar af hinum höfuðið
og lét Örn þar líf sitt .
Reið Gunnar svo heim aftur
og fann ekki Þórdísi að bjóða bætur fyrir Örn .
En sem hún vissi Örn dauðan var henni sprengur búinn
en hún fékk sjálf að hugga sig fyrir Gunnari .
Hafði hún dauðlegt hatur til hans , sérdeilis að hann hafði engar bætur boðið fyrir bróður hennar .
Brúkaði hún mikið fjölkynngi móti honum
en hann sakaði það ekki í neinn máta .
Þá vildi Helgi fá sér kvonfang
og bað Ingibjargar Geirsdóttur sér til unnustu
og urðu þær málalyktir að Helgi festir Ingibjörgu með frænda samþykki
og drakk hann brullaup til hennar að miklu fjölmenni .
Gekk sú veisla af með hæversku
og voru boðsmenn með gjöfum burt leystir .
Þau settust að búi á Keldunúpi eftir Þorbjörn bónda
og bjuggu ævi sína á sömu jörð
og undu vel sínum hag .
Nú er þar frá að segja að Gunnar ríður heiman einn dag að finna Þórdísi til að bjóða henni bætur eftir Örn bónda .
Finnur hann hana
og býður henni bæturnar
en hún kveðst mundi fyrir löngu þegið hafa ef fengið hefði
" og mun eg kjósa mér nú þrenn manngjöld eftir bróður minn Örn . "
Hann lauk féð henni til handa
og greiddi svo mikið sem hún vildi .
Sættust þau þá heilum sáttum .
Reið hann heim til Hörgslands aftur
og situr í náðum í góðum friði alla ævi síðan og þeir bræður báðir .
Það orð var þá á Austfjörðum að þar mundu engir menn finnast þeim frægri .
Gunnar og Helga áttu mörg börn saman
og voru þeirra synir haldnir hinir mestu frægðarmenn í þann tíma .
Er frá þeim kominn mikill ætthringur og sá frændabálkur kallaður Keldunúpingar
en um nöfn þeirra er eigi getið í þessari sögu eða um tilburði á þeim dögum .
Lúkum vér svo sögu af Keldunúps-Gunnari .