þo ſcipin ecki þanug fram lagt ſem til var ſcipat. þa varð
ecki af atrodrinom oc coɴoðo þeir knutr konvngr lið ſitt oc toco þa at
ſcipa liðino oc bioɢuz vm. eɴ er þeir hǫfðo ſciliz oc ſér
for hvaʀ flotiɴ. þa koɴoðo konvngar lið ſitt oc fuɴo at
þeir hofðo ecki maɴſpell fengit. Þat ſa þeir oc ef þeir biði
þar þess er knutr konvngr hefdi buit allan her þaɴ er hann hafði
oc legðe ſiþan at þeim at liðſ munr var sva micill at litil
vǫn var at þeir mundo ſigraz. Eɴ ꜹðvitað ef oʀusta tǫkiz
at þar mundi verða et meſta maɴ fall. Nv var þat
rað tekit at róa liðino ǫllo ꜹſtr með landi. Eɴ er þeir
ſa at flotiɴ knuts konvngs fór ecki epter þeim. Þa reiſto þeir
viðor oc ſetto up ſegl sin. Ottaʀ ſuarti røþer vm fund
þeɴa i þeirri drapo er hann orti vm knut hiɴ rika. Suíum hnecþer þv ſǫcqva. 
ſiclingr ꜹʀ eɴ micla. ylgr þar er áin hælga. 
ulfſ beito fecc heiter helltu þar er hrafn ne ſuallta. 
hvat ráðr ertu láðe. ógnar ſtafr fyr iofrum. ygr tvéim við kyn beima. 
Þorðr ſcald ſiaʀeksſonr orti erfi drapo vm Olaf konvng
eɴ hælga ſv er cǫlloð roða drapa oc er þar getit þessa fundar. atti egða drottiɴ. olafr þrimo ſtála. við agætan ióta. ꜹðling
þaɴ er klyfr hringa ſcꜷt nær ſcarpt at móti.
ſcanunga gramr hánom. ſueinſ vara ſonr at reyna. ſlǽr þꜷ úlfr vm hrævi.
Raða gerþer Olafs konvngs oc Onundar konvngs
Olafr konvngr oc ǫnundr konvngr ſigldv ꜹſtr fyr veldi ſuía konvngs. Oc at
aptne dagſ logðo þeir at landi. þar er heiter barvíc. lágo
konvngar þar vm nottina. Eɴ þat faɴz a vm ſuia at þeim var
þa títt heim at fara. Var þat micill lute ſuia herſ at ſigldi
vm nottina auſtr með landi. oc létta þeir eigi fyʀ sinni ferð eɴ
hveʀ com til ſinſ heimilis. Eɴ er ǫnundr konvngr varþ þessa vaʀ oc þa
lyſti af degi. Þa lét hann bláſa til hus þingſ. Gecc þa allt
lið a land. oc var ſett þing. Ǫnundr konvngr toc til málſ. Sva er ſeger hann
ſem þer Olafr konvngr vituð at ver hǫfom i ſumar farit aller ſaman
oc heriað viða vm danmǫrku. hǫfvm ver fengit fe micit eɴ
ecki af lꜹndom. Ec hefi haft i ſvmar halft fiorða hundrað
ſcipa. eɴ nv er eigi meiʀ epter eɴ c. ſcipa. Nv lítz
mer sva ſem ver manim viɴa ecki til ſømðar með eigi meira
her eɴ nv hǫfvm ver. þo at þer hafið xl. ſcipa. ſem þer
hafið i ſumar haft. Nv þicki mer þat ſynligaz at fara
aptr i riki mitt oc er gott heilom vagne heim at aka. Ver
hǫfom aflat i ferþ þessi eɴ ecki látit. Nv vil ec Olafr mágr
bioða yðr at þer farit með mer. oc verum i vetr aller aſamt
tacit ſlíct af mino riki ſem þer faet yðr vel halldit.
oc þat lið ſem yðr fylger. Gørum þa er vár kømr ſlict rað
ſem oꜱ ſyniz. Eɴ ef þer vilit helldr þaɴ coſt at
hafa land várt til ifer ferþar. þa ſkal þat heimilt oc vilit
þer fara landveg i riki yðart i noreg. Olafr konvngr þaccaði Ǫnundi
konvngi vinſamlig boð er hann hafðe veitt hánom. eɴ þo ef
ec ſcal raða ſeger hann þa mvn aɴat rað tecit oc mvnom ver hallda
ſaman her þessom er nu er epter. hafða ec fyrſt i ſumar aðr
ec for or noregi. halft fiorða hundrað ſcipa. En er ec for
or landi. Þa valða ec or her þeim ǫllom þat lið er mer þótti
bazt. ſcipaða ec þessa lx. ſcipa. er nv hefi ec. Nv
lítz mer oc sva vm yðart lið ſem þat mv★ne hafa abrot lꜹpit
er daðlꜹſaſt var oc verſt fylgð í. Eɴ ec ſe her alla hofþingia
yþra oc hirðſtiora oc veit ec at þat lið er allt betra til
vápns er hirðliðit er. hǫfom ver eɴ miciɴ her oc ſcipacoſt
sva góðan at ver megom væl liɢia uti a ſcipom i allan
vetr sva ſem konvngar hafa fyʀ gert. Eɴ knutr konvngr mvn lítla
hriþ liɢia i áɴe hælgo. þvi at þar er engi hǫfn ſcipafiolða
þeim er hann hefer. mvn hann fara ꜹſtr epter oꜱ. þa ſkulom
ver fara undan. oc mvn oꜱ þa bratt lið dragaz. Eɴ ef hann ſnr
aptr þangat ſem hafner þær ero er hann má liɢia flota
sinom. þa mvn þar vera engom mvn ſiðr eɴ her mart lið heimfuſt.
Vænti æc at ver hafim sva vm bvit i ſumar at þorpariɴ
viti hvat hann ſcal viɴa. bæðe a ſcáne oc a ſíolande.
mvn herr knuts konvngs dreifaz bratt víz vegar. oc veít þa eigi hveriom
ſigrſ er ꜹðit. hǫfum fyrſt nioſner af hvert rað haɴ
tecr. Lꜹc Olafr konvngr sva mále sino at aller menn gerþo góðan
rom at. oc var þat raðſ tecet ſem hann vildi vera láta. Vóro
þa nioſner gervar til liðſ knuts konvngs eɴ þeir lágo þar báþer konvngar.
Knutr konvngr ſa þat at noregs konvngr oc ſuia konvngr heldo
fra knvti konvngi
liði sino ꜹſtr fyr landit. Gorði hann þegar lið a land upp
oc Vlfi jarli
lét menn ſina riða et ofra dag oc nótt sva ſem lið konvnga for
et ytra. Foro þa aðrer nioſnar menn fram er aðrer foro aptr.
viſſi knutr konvngr a hveriom degi tiþindi fra ferþ þeira. Voro nioſnar
menn i her þeira konvnga. Eɴ er hann ſpurði at micill luti
liðſ var fra þeim fariɴ. þa hellt hann sinom her aptr til Siá landz
oc lagðiz i eyrar ſund með allan heriɴ. Lá ſumt liðit
við ſia land. eɴ ſumt við ſcáni. Knutr konvngr reið up til róiſkeldo
dag hiɴ næſta fyr Michialſ messo oc með hánom
sueit micil manna. Eɴ þar hafði gert veizlo i móti
hánom Vlfr jarl mágr hans. Veitti jarl all cappſamliga oc var allkátr.
Konvngr var fámálugr oc helldr ofryɴ. Jarl
orti orða a hann oc leitaðe þeira malſenda er hann vætti
at konvngi mundi bezt þickia. Konvngr ſvvarar fa. Þa ſpurþi jarl
ef hann vilde leika at ſcactafli. hann iátti þvi. Toco þeir
þa ſcaktaflit oc léko. Ulfr jarl var maðr ſciot orðr oc ovegiɴ.
bæði i orðvm oc i ǫllom oðrom lutum oc hinn meſti
framqvæmðar maðr vm riki. ſitt oc her maðr micill oc er
ſaga micil fra hánom ſǫgð. Vlfr jarl var maðr ricaſtr i danmorko.
þegar er konvngiɴ liddi. Syſter Vlfs jarls var Gyða er atti guðini
jarl ulfnaðrſ ſonr Oc vóro ſynir þeira haraldr engla konvngr Toſti
jarl Valþiofr jarl Mꜵro kári jarl Sueiɴ jarl Gyða
dotter þeira er atti Eatvarðr hiɴ gode engla konvngr. Vig Vlfs jarls
Eɴ er þeir léco at ſcaktafli Knutr konvngr oc Vlfr jarl þa léc konvngr
fingr briot mikiɴ. Þa ſkæcþi jarl af hánom riddara.
Konvngr bar aptr tafl hans oc ſegir at hann ſcyldi aɴat leika. Jarl
reiddiz oc ſcꜷt niðr taflborðino. Stóð upp oc
gecc ibrot. Konvngr mælti Reɴr þv nv ulfr hinn ragi Jarl
ſneri aptr við dyʀin oc mælti. Lengra mundir þu reɴa i
áɴe hælgo ef þv qvømir þvi við. kallaþir þv eigi þa Vlf
hiɴ raga er ec lagða til at hialpa þer er ſviar bǫrþo
yðr ſem hunda. Gecc jarl þa út oc fór til ſvefnſ.
Litlo ſiðaʀ gecc konvngr at ſofa. Epter vm morgoniɴ
þa er konvngr klæddiz. þa mælti hann við ſcóſvein sinn. Gacþv
ſegir hann til Vlfſ jarls oc drep hann. Sueiɴiɴ gecc oc var abrot vm
hriþ. oc com aptr. Þa mælti konvngr. Draptv jarl hann ſvarar Eigi
drap ec hann þvi at hann var gengiɴ til luciſ kirkio. Maðr
het jvaʀ huíti noʀøɴ at kyni. hann var þa hirð maðr
Knuts konvngs oc herbergiſ maðr hans. Konvngr mælti til jvarſ. Gacþu oc
drep jarl jvaʀ gecc til kirkio oc iɴi i koriɴ. oc lagðe þar
ſuerþi i gognom jarl Fecc þar Vlfr jarl bana. jvaʀ gecc til konvngs
oc hafði ſuerþit bloðuct i hendi. Konvngr ſpurðe Draptu nv
jarl jvaʀ ſvarar Nv drap ec hann. Vel gerþir þv þa qvað hann. Eɴ
epter þa er jarl var drepiɴ léto munkar læſa kirkio.
Þa var þat ſagt konvngi. hann ſendi mann til munka bað þa láta
upp kirkio oc ſyngia tíþir. þeir gerþo ſem konvngr bꜹð. Eɴ er
konvngr com til kirkio. þa ſceytti hann iarþer miclar til kirkio.
sva at þat er herað micit oc hófz ſa ſtaðr micit ſiþan. af
þvi hafa þær iarþir þar til legit ſiþan. Knutr konvngr reið ſiðan
t til ſcipa sinna oc var þar lengi vm hꜹſtið með allmikinn
her.
Þa er Olafr konvngr oc Ǫnundr konvngr
fra olafi konvngi oc ſvivm.
ſpurþi at Knutr konvngr hafðe haldit til eyrar ſundz
oc hann la þar með her ſiɴ. þa átto þeir konvngar husþing. Talaðe
Olafr konvngr oc ſegir at þetta hafðe farit at geto hans at Knutr
konvngr hafðe eigi lengi verit i áɴe helgo. Vætti ec nv
at fleira ſkal fara epter geto minni vm viðrſcipti vár
Hefer hann nv líꞇit fiolmenne hia þvi ſem hann hafði i ſumar. Eɴ
hann mvn miɴa hafa ſiðaʀ þvi at eigi er þeim oleiðara
eɴ oꜱ at liɢia úti a ſcipom i hꜹſt ſiþan. oc mvn oſſ
ſigrſ ꜹðit ef oꜱ ſcorter eigi þrá oc tilrǫþi. Hefir ſva
farit i ſvmar at ver hǫfum haft lið miɴa. eɴ þeir
hafa látit fyr oꜱ bæði menn oc fé. Þa toco ſuíar at ꞇala.
ſegia at þat var ecki ráð at biða þar vetrar oc frøra .
þótt norð menn eɢi þess. vita þeir ogørla hver iſlꜹg kvɴo
her at verða oc frys haf alt optliga a vetrom. Viliom
ver fara heim oc vera her ecki lengr. Gorðo þa ſviar kuʀ
miciɴ oc mælti hveʀ i orða ſtað aɴarſ. Var þat af raðit
at Ǫnundr konvngr ferr þa ibrot með allt ſitt lið. eɴ Olafr konvngr var
þa eɴ eptir.
fra aɢli oc Tofa
Eɴ er Olafr konvngr la þar.
þa atti hann opt tal oc raða gerð við lið ſitt. Þat var
eina nott at þeir átto vǫrð at halda af konvngſ ſcipi
Egill hallzſonr oc ſa maðr er het Tófi valgꜹtz ſonr hann var
kyniaðr af veſtra gꜹtlandi. ættſtóʀ maðr. Eɴ er þeir
ſáto a verðinom. þa heyrðo þeir grat oc veínan þar til er
ſat i bǫndom hernvmit lið. Var þat bvɴdit vm nætr á
landi vppi. Tófi ſegir at honom þótti illt at heyra a gꜹlan
þeira oc bað Egil at þeir føri til at leyſa fólcit oc láta
brot lꜹpa. Þeir gerþo þetta ſama ráð. foro til oc ſcáro bǫɴdin
oc leypto abrot folci þvi ǫllo oc varþ þat verc all ovinſælt.
Konvngr var oc sva reiðr at þeim helt við váða ſiálfan.
Oc ſiþan er Egill var ſiúcr þa var þat lengi at konvngr vildi eigi coma
at sia hann at marger menn baðo hann. Jþraðiz Egill þa mioc
er hann hafði sva gert at konvngi þotti illa oc bað af ser reiðe.
Veitti konvngr honom þat vm ſiþer. Olafr konvngr lagði hendr sinar ifer ſiðo Egils
þar er verkriɴ lá vnder oc ſꜹng bǫner sinar. Eɴ iafn ſciótt
tóc or verc allan. Epter þat batnaði agli. Eɴ Tófi
com ser ſiþan i ſætt. Sva er ſagt at hann ſcyldi þat til viɴa at coma
a fund Olafs konvngs feðr sinom. Valgꜹtr var maðr hundheiðiɴ
oc fecc hann criſtni af orðvm konvngs oc aɴdaðiz þegar er hann var
ſcirðr.
ſvic rǫði við Olaf konvng
Eɴ er Olafr konvngr atti tal við lið
ſitt. þa leitaðe hann raða við hofþingia. hvert þeir ſcyldo
vpp taca. Eɴ þat com lítt aſamt með monnom. kallaðe þat aɴaʀ oráð
er ꜹðrom þotti vænlict. oc válcaðo þeir mioc lengi raþin
fyr ser. Nioſnar menn Knuts konvngs voro iafnan i her þeira. oc comv ser
i tal við marga menn. oc hǫfðo þeir fram féboð oc vináttomál
af hendi knuts konvngs. eɴ þar léto marger epter leiðaz.
oc ſelldo þar til trv ſina at þeir ſcyldo geraz menn knuts konvngs oc
halda lanði honom til handa ef hann qvømi i noreg. Vrðo