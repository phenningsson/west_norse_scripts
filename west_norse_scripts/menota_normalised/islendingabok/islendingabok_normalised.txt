Íslendingabók gørða ek fyrst byskupum órum , Þorláki ok Katli , ok sýnda k bæði þeim ok Sæmundi presti .
En með því at þeim líkaði svá at hafa eða þar viðr auka , þá skrifaða ek þessa of et sama far , fyr útan áttartǫlu ok konunga ævi , ok jók k því es mér varð síðan kunnara ok nú es gerr sagt á þessi en á þeiri .
En hvatki es missagt es í frœðum þessum , þá es skylt at hafa þat heldr , es sannara reynisk .
Halfdan hvítbeinn Upplendingakonungr , sonr Óláfs trételgju Svíakonungs , vas faðir Eysteins frets , fǫður Halfdanar ens milda ok ens matarilla , fǫður Goðrøðar veiðikonungs , fǫður Halfdanar ens svarta , fǫður Haralds ens hárfagra , es fyrstr varð þess kyns einn konungr at ǫllum Norvegi .
In hoc codice continentur capitula : Frá Íslandsbyggð .
frá landnámsmǫnnum .
ok lagasetning ; frá alþingissetning .
frá misseristali .
frá fjórðungadeild .
frá Grœnlands byggð .
frá því , es kristni kom á Ísland .
frá byskupum útlendum .
frá Ísleifi byskupi .
frá Gizuri byskupi .
Incipit Libellus Islandorum .
Ísland byggðisk fyrst ýr Norvegi á dǫgum Haralds ens hárfagra , Halfdanarsonar ens svarta , fyr þann tíð at ætlun ok tǫlu þeira Teits fóstra míns , þess manns es ek kunna spakastan , sonar Ísleifs byskups , ok Þorkels fǫðurbróður míns Gellissonar , es langt munði fram , ok Þóríðar Snorradóttur goða , es bæði vas margspǫk ok óljúgfróð , es Ívarr Ragnarssonr loðbrókar lét drepa Eadmund enn helga Englakonung ; en þat vas sjau tegum vetra ens níunda hundraðs eptir burð Krists , at því es ritit es í sǫgu hans .
Ingólfr hét maðr nórœnn , es sannliga es sagt at fœri fyrst þaðan til Íslands , þá es Haraldr enn hárfagri vas sextán vetra gamall , en í annat sinn fám vetrum síðarr ; hann byggði suðr í Reykjarvík .
Þar es Ingólfshǫfði kallaðr fyr austan Minþakseyri , sem hann kom fyrst á land , en þar Ingólfsfell fyr vestan Ǫlfossá , es hann lagði sína eigu á síðan .
Í þann tíð vas Ísland viði vaxit á miðli fjalls ok fjǫru .
Þá váru hér menn kristnir , þeir es Norðmenn kalla papa , en þeir fóru síðan á braut , af því at þeir vildu eigi vesa hér við heiðna menn , ok létu eptir bœkr írskar ok bjǫllur ok bagla ; af því mátti skilja , at þeir váru menn írskir .
En þá varð fǫr manna mikil mjǫk út hingat ýr Norvegi , til þess unz konungrinn Haraldr bannaði , af því at hónum þótti landauðn nema .
Þá sættusk þeir á þat , at hverr maðr skyldi gjalda konungi fimm aura , sá es eigi væri frá því skiliðr ok þaðan fœri hingat .
En svá es sagt , at Haraldr væri sjau tegu vetra konungr ok yrði áttrœðr .
Þau hafa uppǫf verit at gjaldi því es nú es kallat landaurar , en þar galzk stundum meira en stundum minna , unz Óláfr enn digri gørði skýrt , at hverr maðr skyldi gjalda konungi halfa mǫrk , sá es fœri á miðli Norvegs ok Íslands , nema konur eða þeir menn es hann næmi frá .
Svá sagði Þorkell oss Gellissonr .
Hrollaugr , sonr Rǫgnvalds jarls á Mœri , byggði austr á Síðu ; þaðan eru Síðumenn komnir .
Ketilbjǫrn Ketilssonr , maðr nórœnn , byggði suðr at Mosfelli enu øfra ; þaðan eru Mosfellingar komnir .
Auðr , dóttir Ketils flatnefs , hersis nórœns , byggði vestr í Breiðafirði ; þaðan eru Breiðfirðingar komnir .
Helgi enn magri , nórœnn , sonr Eyvindar austmanns , byggði norðr í Eyjafirði ; þaðan eru Eyfirðingar komnir .
En þá es Ísland vas víða byggt orðit , þá hafði maðr austrœnn fyrst lǫg út hingat ýr Norvegi , sá es Ulfljótr hét ; svá sagði Teitr oss ; ok váru þá Ulfljótslǫg kǫlluð ; hann vas faðir Gunnars , es Djúpdœlir eru komnir frá í Eyjafirði ; en þau váru flest sett at því sem þá váru Golaþingslǫg eða ráð Þorleifs ens spaka Hǫrða - Kárasonar váru til , hvar við skyldi auka eða af nema eða annan veg setja .
Ulfljótr vas austr í Lóni .
En svá es sagt , at Grímr geitskǫr væri fóstbróðir hans , sá es kannaði Ísland allt at ráði hans , áðr alþingi væri átt .
En hónum fékk hverr maðr pening til á landi hér , en hann gaf fé þat síðan til hofa .
Alþingi vas sett at ráði Ulfljóts ok allra landsmanna þar es nú es , en áðr vas þing á Kjalarnesi , þat es Þorsteinn Ingolfssonr landnámamanns , faðir Þorkels mána lǫgsǫgumanns , hafði þar ok hǫfðingjar þeir es at því hurfu .
En maðr hafði sekr orðit of þræls morð eða leysings , sá es land átti í Bláskógum , hann es nefndr Þórir kroppinskeggi ; en dóttursonr hans es kallaðr Þorvaldr kroppinskeggi , sá es fór síðan í Austfjǫrðu ok brenndi þar inni Gunnar bróður sinn .
Svá sagði Hallr Órœkjusonr .
En sá hét Kolr , es myrðr vas .
Við hann es kennd gjá sú es þar es kǫlluð síðan Kolsgjá , sem hræin fundusk .
Land þat varð síðan allsherjarfé , en þat lǫgðu landsmenn til alþingis neyzlu .
Af því es þar almenning at viða til alþingis í skógum ok á heiðum hagi til hrossahafnar .
Þat sagði Ulfheðinn oss .
Svá hafa ok spakir menn sagt , at á sex tegum vetra yrði Ísland albyggt , svá at eigi væri meirr síðan .
Því nær tók Hrafn lǫgsǫgu Hœngssonr landnámamanns , næstr Ulfljóti , ok hafði tuttugu sumur ; hann vas ýr Rangárhverfi .
Þat vas sex tegum vetra eptir dráp Eadmundar konungs , vetri eða tveim áðr Haraldr enn hárfagri yrði dauðr , at tǫlu spakra manna .
Þórarinn Ragabróðir , sonr Óleifs hjalta , tók lǫgsǫgu næstr Hrafni ok hafði ǫnnur tuttugu ; hann vas borgfirzkr .
Þat vas ok þá es enir spǫkustu menn á landi hér hǫfðu talit í tveim misserum fjóra daga ens fjórða hundraðs , þat verða vikur tvær ens sétta tegar , en mónuðr tolf þrítøgnáttar ok dagar fjórir umbfram , þá merkðu þeir at sólargangi , at sumarit munaði aptr til vársins ; en þat kunni engi segja þeim , at degi einum vas fleira en heilum vikum gegndi í tveim misserum , ok þat olli .
En maðr hét Þorsteinn surtr , hann vas breiðfirzkr , sonr Hallsteins Þórolfssonar Mostrarskeggja landnámamanns ok Óskar Þorsteinsdóttur ens rauða .
Hann dreymdi þat , at hann hyggðisk vesa at lǫgbergi , þá es vas fjǫlmennt , ok vaka , en hann hugði alla menn aðra sofa .
En síðan hugðisk hann sofna , en hann hugði þá alla aðra vakna .
Þann draum réð Ósýfr Helgasonr , móðurfaðir Gellis Þorkelssonar , svá at allir menn myndi þǫgn varða , meðan hann mælti at lǫgbergi , en síðan es hann þagnaði , at þá myndi allir þat róma es hann hefði mælt .
En þeir váru báðir spakir menn mjǫk .
En síðan es menn kvómu til þings , þá leitaði hann þess ráðs at lǫgbergi , at et sjaunda hvert sumar skyldi auka viku ok freista , hvé þá hlýddi .
En svá sem Ósýfr réð drauminn , þá vǫknuðu allir menn við þat vel , ok vas þá þat þegar í lǫg leitt at ráði Þorkels mána ok annarra spakra manna .
At réttu tali eru í hverju ári fimm dagar ens fjórða hundraðs , ef eigi es hlaupár , en þá einum fleira ; en at óru tali verða fjórir .
En þá es eyksk at óru tali et sjaunda hvert ár viku en øngu at hinu , þá verða sjau ár saman jafnlǫng at hvárutveggja .
En ef hlaupár verða tvau á miðli þeira es auka skal , þá þarf auka et sétta .
Þingadeild mikil varð á miðli þeira Þórðar gellis , sonar Óleifs feilans ýr Breiðafirði , ok Odds , þess es kallaðr vas Tungu - Oddr ; hann vas borgfirzkr .
Þorvaldr sonr hans vas at brennu Þorkels Blund - Ketilssonar með Hœsna - Þóri í Ǫrnolfsdali .
En Þórðr gellir varð hǫfðingi at sǫkinni , af því at Hersteinn Þorkelssonr Blund - Ketilssonar átti Þórunni systurdóttur hans .
Hon vas Helgu dóttir ok Gunnars , systir Jófríðar , es Þorsteinn átti Egilssonr .
En þeir váru sóttir á þingi því es vas í Borgarfirði í þeim stað , es síðan es kallat Þingnes .
Þat váru þá lǫg , at vígsakar skyldi sœkja á því þingi , es næst vas vettvangi .
En þeir bǫrðusk þar , ok mátti þingit eigi heyjask at lǫgum .
Þar fell Þórolfr refr , bróðir Álfs í Dǫlum , ýr liði Þórðar gellis .
En síðan fóru sakarnar til alþingis , ok bǫrðusk þeir þar þá enn .
Þá fellu menn ýr liði Odds , enda varð sekr hann Hœsna - Þórir ok drepinn síðan ok fleiri þeir es at brennunni váru .
Þá talði Þórðr gellir tǫlu umb at lǫgbergi , hvé illa mǫnnum gegndi at fara í ókunn þing at sœkja of víg eða harma sína , ok talði , hvat hónum varð fyrir , áðr hann mætti því máli til laga koma , ok kvað ýmissa vandræði møndu verða , ef eigi réðisk bœtr á .
Þá vas landinu skipt í fjórðunga , svá at þrjú urðu þing í hverjum fjórðungi , ok skyldu þingunautar eiga hvar saksóknir saman , nema í Norðlendingafjórðungi váru fjǫgur , af því at þeir urðu eigi á annat sáttir .
Þeir es fyr norðan váru Eyjafjǫrð , vildu eigi þangat sœkja þingið , ok eigi í Skagafjǫrð þeir es þar váru fyr vestan .
En þó skyldi jǫfn dómnefna ok lǫgréttuskipun ýr þeira fjórðungi sem ór einum hverjum ǫðrum .
En síðan váru sett fjórðungarþing .
Svá sagði oss Ulfheðinn Gunnarssonr lǫgsǫgumaðr .
Þorkell máni Þorsteinssonr Ingolfssonar tók lǫgsǫgu eptir Þórarin Ragabróður ok hafði fimmtán sumur ; þá hafði Þorgeirr at Ljósavatni Þorkelssonr sjautján sumur .
Land þat , es kallat es Grœnland , fannsk ok byggðisk af Íslandi .
Eiríkr enn rauði hét maðr breiðfirzkr , es fór út heðan þangat ok nam þar land , es síðan es kallaðr Eiríksfjǫrðr .
Hann gaf nafn landinu ok kallaði Grœnland ok kvað menn þat myndu fýsa þangat farar , at landit ætti nafn gótt .
Þeir fundu þar manna vistir bæði austr ok vestr á landi ok keiplabrot ok steinsmíði þat es af því má skilja , at þar hafði þess konar þjóð farit , es Vínland hefir byggt ok Grœnlendingar kalla Skrælinga .
En þat vas , es hann tók byggva landit , fjórtán vetrum eða fimmtán fyrr en kristni kvæmi hér á Ísland , at því es sá talði fyrir Þorkeli Gellissyni á Grœnlandi , es sjalfr fylgði Eiríki enum rauða út .
Óláfr rex Tryggvasonr , Óláfssonar , Haralldssonar ens hárfagra , kom kristni í Norveg ok á Ísland .
Hann sendi hingat til lands prest þann , es hét Þangbrandr ok hér kenndi mǫnnum kristni ok skírði þá alla , es við trú tóku .
En Hallr á Síðu Þorsteinssonr lét skírask snimhendis ok Hjalti Skeggjasonr ýr Þjórsárdali ok Gizurr enn hvíti Teitssonr , Ketilbjarnarsonar frá Mosfelli , ok margir hǫfðingjar aðrir ; en þeir váru þó fleiri , es í gegn mæltu ok neittu .
En þá es hann hafði hér verit einn vetr eða tvá , þá fór hann á braut ok hafði vegit hér tvá menn eða þrjá , þá es hann hǫfðu nítt .
En hann sagði konunginum Óláfi , es hann kom austr , allt þat es hér hafði yfir hann gingit , ok lét ørvænt , at hér mundi kristni enn takask .
En hann varð við þat reiðr mjǫk ok ætlaði at láta meiða eða drepa ossa landa fyrir , þá es þar váru austr .
En þat sumar et sama kvómu útan heðan þeir Gizurr ok Hjalti ok þágu þá undan við konunginn ok hétu hónum umbsýslu sinni til á nýjaleik , at hér yrði enn við kristninni tekit , ok létu sér eigi annars ván en þar mundi hlýða .
En et næsta sumar eptir fóru þeir austan ok prestr sá es Þormóðr hét , ok kvómu þá í Vestmannaeyjar , es tíu vikur váru af sumri , ok hafði allt farizk vel at .
Svá kvað Teitr þat segja , es sjalfr vas þar .
Þá vas þat mælt et næsta sumar áðr í lǫgum , at menn skyldi svá koma til alþingis , es tíu vikur væri af sumri , en þangat til kvómu viku fyrr .
En þeir fóru þegar inn til meginlands ok síðan til alþingis ok gátu at Hjalta , at hann vas eptir í Laugardali með tolfta mann , af því at hann hafði áðr sekr orðit fjǫrbaugsmaðr et næsta sumar á alþingi of goðgá .
En þat vas til þess haft , at hann kvað at lǫgbergi kviðling þenna : Vil ek eigi goð geyja : grey þykki mér Freyja .
En þeir Gizurr fóru , unz þeir kvómu í stað þann í hjá Ǫlfossvatni , es kallaðr es Vellankatla , ok gørðu orð þaðan til þings , at á mót þeim skyldi koma allir fulltingsmenn þeira , af því at þeir hǫfðu spurt , at andskotar þeira vildi verja þeim vígi þingvǫllinn .
En fyrr en þeir fœri þaðan , þá kom þar ríðandi Hjalti ok þeir es eptir váru með hónum .
En síðan riðu þeir á þingit , ok kvómu áðr á mót þeim frændr þeira ok vinir sem þeir hǫfðu æst .
En enir heiðnu menn hurfu saman með alvæpni , ok hafði svá nær , at þeir myndi berjask , at eigi of sá á miðli .
En annan dag eptir gingu þeir Gizurr ok Hjalti til lǫgbergs ok báru þar upp erindi sín .
En svá es sagt , at þat bæri frá , hvé vel þeir mæltu .
En þat gørðisk af því , at þar nefndi annarr maðr at ǫðrum vátta , ok sǫgðusk hvárir ýr lǫgum við aðra , enir kristnu menn ok enir heiðnu , ok gingu síðan frá lǫgbergi .
Þá báðu enir kristnu menn Hall á Síðu , at hann skyldi lǫg þeira upp segja , þau es kristninni skyldi fylgja .
En hann leystisk því undan við þá , at hann keypti at Þorgeiri lǫgsǫgumanni , at hann skyldi upp segja , en hann vas enn þá heiðinn .
En síðan es menn kvómu í búðir , þá lagðisk hann niðr Þorgeirr ok breiddi feld sinn á sik ok hvílði þann dag allan ok nóttina eptir ok kvað ekki orð .
En of morguninn eftir settisk hann upp ok gørði orð , at menn skyldi ganga til lǫgbergis .
En þá hóf hann tǫlu sína upp , es menn kvómu þar , ok sagði , at hónum þótti þá komit hag manna í ónýtt efni , ef menn skyldi eigi hafa allir lǫg ein á landi hér , ok talði fyrir mǫnnum á marga vega , at þat skyldi eigi láta verða , ok sagði , at þat mundi at því ósætti verða , es vísa ván vas , at þær barsmíðir gørðisk á miðli manna , es landit eyddisk af .
Hann sagði frá því , at konungar ýr Norvegi ok ýr Danmǫrku hǫfðu haft ófrið ok orrostur á miðli sín langa tíð til þess unz landsmenn gørðu frið á miðli þeira , þótt þeir vildi eigi .
En þat ráð gørðisk svá , at af stundu sendusk þeir gersemar á miðli , enda helt friðr sá , meðan þeir lifðu .
„ En nú þykkir mér þat ráð , “ kvað hann , „ at vér látim ok eigi þá ráða , es mest vilja í gegn gangask , ok miðlum svá mál á miðli þeira , at hvárirtveggju hafi nakkvat síns máls , ok hfum allir ein lǫg ok einn sið .
Þat mon verða satt , es vér slítum í sundr lǫgin , at vér munum slíta ok friðinn .
“ En hann lauk svá máli sínu , at hvárirtveggju játtu því , at allir skyldi ein lǫg hafa , þau sem hann réði upp at segja .
Þá vas þat mælt í lǫgum , at allir menn skyldi kristnir vesa ok skírn taka , þeir es áðr váru óskírðir á landi hér ; en of barnaútburð skyldu standa en fornu lǫg ok of hrossakjǫtsát .
Skyldu menn blóta á laun , ef vildu , en varða fjǫrbaugsgarð , ef váttum of kvæmi við .
En síðarr fám vetrum vas sú heiðni af numin sem ǫnnur .
Þenna atburð sagði Teitr oss at því , es kristni kom á Ísland .
En Óláfr Tryggvasonr fell et sama sumar at sǫgu Sæmundar prests .
Þá barðisk hann við Svein Haraldsson Danakonung ok Óláf en sœnska , Eiríksson at Uppsǫlum Svíakonungs , ok Eirík , es síðan vas jarl at Norvegi , Hákonarson .
Þat vas þremr tegum vetra ens annars hundraðs eptir dráp Eadmundar , en þúsundi eptir burð Krists at alþýðu tali .
Þessi eru nǫfn byskupa þeira , es verit hafa á Íslandi útlendir at sǫgu Teits : Friðrekr kom í heiðni hér , en þessir váru síðan : Bjarnharðr enn bókvísi fimm ár , Kolr fá ár .
Hróðolfr nítján ár , Jóhan enn írski fá ár , Bjarnharðr nítján ár , Heinrekr tvau ár .
Enn kvómu hér aðrir fimm , þeir es byskupar kváðusk vesa : Ǫrnolfr ok Goðiskolkr ok þrír ermskir : Petrus ok Abrahám ok Stephánus .
Grímr at Mosfelli Svertingssonr tók lǫgsǫgu eptir Þorgeir ok hafði tvau sumur , en þá fekk hann lof til þess , at Skapti Þóroddssonr hefði , systurson hans , af því at hann vas hásmæltr sjalfr .
Skapti hafði lǫgsǫgu sjau sumur ok tuttugu .
Hann setti fimmtardómslǫg ok þat , at engi vegandi skyldi lýsa víg á hendr ǫðrum manni en sér , en áðr váru hér slík lǫg of þat sem í Norvegi .
Á hans dǫgum urðu margir hǫfðingjar ok ríkismenn sekir eða landflótta of víg eða barsmíðir af ríkis sǫkum hans ok landstjórn .
En hann andaðisk á enu sama ári ok Óláfr enn digri fell Haraldssonr , Goðrøðarsonar , Bjarnarsonar , Haraldssonar ens hárfagra , þremr tegum vetra síðarr en Óláfr felli Tryggvasonr .
Þá tók Steinn Þorgestssonr lǫgsǫgu ok hafði þrjú sumur ; þá hafði Þorkell Tjǫrvasonr tuttugu sumur ; þá hafði Gellir Bǫlverkssonr níu sumur .
Ísleifr Gizurarsonr ens hvíta vas vígðr til byskups á dǫgum Haralds Norvegskonungs Sigurðarsonar , Halfdanarsonar , Sigurðarsonar hrísa , Haraldssonar ens hárfagra .
En es þat sá hǫfðingjar ok góðir menn , at Ísleifr vas miklu nýtri en aðrir kennimenn , þeir es á þvísa landi næði , þá seldu hónum margir sonu sína til læringar ok létu vígja til presta .
Þeir urðu síðan vígðir tveir til byskupa , Kollr , es vas í Vík austr , ok Jóan at Hólum .
Ísleifr átti þrjá sonu ; þeir urðu allir hǫfðingjar nýtir , Gizurr byskup ok Teitr prestr , faðir Halls , ok Þorvaldr .
Teit fœddi Hallr í Haukadali , sá maðr es þat vas almælt , at mildastr væri ok ágæztr at góðu á landi hér ólærðra manna .
Ek kom ok til Halls sjau vetra gamall , vetri eptir þat , es Gellir Þorkelssonr , fǫðurfaðir minn ok fóstri , andaðisk , ok vas k þar fjórtán vetr .
Gunnarr enn spaki hafði tekit lǫgsǫgu , þá es Gellir lét af , ok hafði þrjú sumur .
Þá hafði Kolbeinn Flosasonr sex ; þat sumar , es hann tók lǫgsǫgu , fell Haraldr rex á Englandi .
Þá hafði Gellir í annat sinn þrjú sumur ; þá hafði Gunnarr í annat sinn eitt sumar ; þá hafði Sighvatr Surtssonr , systursonr Kolbeins , átta .
Á þeim dǫgum kom Sæmundr Sigfússonr sunnan af Frakklandi hingat til lands ok lét síðan vígjask til prests .
Ísleifr vas vígðr til byskups , þá es hann vas fimmtøgr ; þá vas Leó septimus páfi .
En hann vas enn næsta vetr í Norvegi ok fór síðan út hingat .
En hann andaðisk í Skálaholti , þá es hann hafði alls verit byskup fjóra vetr ok tuttugu .
Svá sagði Teitr oss .
Þat vas á drottins degi sex nóttum eptir hátíð þeira Pétars ok Páls , átta tegum vetra eptir Óláfs fall Tryggvasonar .
Þar vas ek þá með Teiti fóstra mínum , tólf vetra gamall .
En Hallr sagði oss svá , es bæði vas minnigr ok ólyginn ok mundi sjalfr þat es hann vas skírðr , at Þangbrandr skírði hann þrevetran , en þat vas vetri fyrr en kristni væri hér í lǫg tekin .
En hann gørþi bú þrítøgr ok bjó fjóra vetr ens sjaunda tegar í Haukadali ok hafði fjóra vetr ens tíunda tegar , þá es hann andaðisk , en þat vas of hátíð Martens byskups á enum tíunda vetri eptir andlát Ísleifs byskups .
Gizurr byskup , sonr Ísleifs , vas vígðr til byskups at bœn landsmanna á dǫgum Óláfs konungs Haraldssonar , tveim vetrum eptir þat es Ísleifr andaðisk .
Þann vas hann annan hér á landi , en annan á Gautlandi .
En þá vas nafn hans rétt , at hann hét Gisrøðr ; svá sagði hann oss .
Markús Skeggjasonr hafði lǫgsǫgu næstr Sighvati ok tók þat sumar , es Gizurr byskup hafði einn vetr verit hér á landi , en fór með fjǫgur sumur ok tuttugu .
At hans sǫgu es skrifuð ævi allra lǫgsǫgumanna á bók þessi , þeira es váru fyrir várt minni , en hónum sagði Þórarinn bróðir hans ok Skeggi faðir þeira ok fleiri spakir menn til þeira ævi , es fyrir hans minni váru , at því es Bjarni enn spaki hafði sagt , fǫðurfaðir þeira , es mundi Þórarin lǫgsǫgumann ok sex aðra síðan .
Gizurr byskup vas ástsælli af ǫllum landsmǫnnum en hverr maðr annarra , þeira es vér vitim hér á landi hafa verit .
Af ástsælð hans ok af tǫlum þeira Sæmundar með umbráði Markúss lǫgsǫgumanns vas þat í lǫg leitt , at allir menn tǫlðu ok virðu allt fé sitt ok sóru , at rétt virt væri , hvárt sem vas í lǫndum eða í lausaaurum , ok gørðu tíund af síðan .
Þat eru miklar jartegnir , hvat hlýðnir landsmenn váru þeim manni , es hann kom því fram , at fé allt vas virt með svardǫgum , þat es á Íslandi vas , ok landit sjalft ok tíundir af gørvar ok lǫg á lǫgð , at svá skal vesa , meðan Ísland es byggt .
Gizurr byskup lét ok lǫg leggja á þat , at stóll byskups þess , es á Íslandi væri , skyldi í Skálaholti vesa , en áðr vas hvergi , ok lagði hann þar til stólsins Skálaholtsland ok margra kynja auðœfi ǫnnur bæði í lǫndum ok í lausum aurum .
En þá es hónum þótti sá staðr hafa vel at auðœfum þróazk , þá gaf hann meir en fjórðung byskupdóms síns til þess , at heldr væri tveir byskupsstólar á landi hér en einn , svá sem Norðlendingar æstu hann til .
En hann hafði áðr látit telja búendr á landi hér , ok váru þá í Austfirðingafjórðungi sjau hundruð heil , en í Rangæingafjórðungi tíu , en í Breiðfirðingafjórðungi níu , en í Eyfirðingafjórðungi tolf , en ótalðir váru þeir , es eigi áttu þingfararkaupi at gegna of allt Ísland .
Ulfheðinn Gunnarssonr ens spaka tók lǫgsǫgu eptir Markús ok hafði níu sumur , þá hafði Bergþórr Hrafnssonr sex , en þá hafði Goðmundr Þorgeirssonr tolf sumur .
Et fyrsta sumar , es Bergþórr sagði lǫg upp , vas nýmæli þat gǫrt , at lǫg ór skyldi skrifa á bók at Hafliða Mássonar of vetrinn eptir at sǫgu ok umbráði þeira Bergþórs ok annarra spakra manna , þeira es til þess váru teknir .
Skyldu þeir gørva nýmæli þau ǫll í lǫgum , es þeim litisk þau betri en en fornu lǫg .
Skyldi þau segja upp et næsta sumar eptir í lǫgréttu ok þau ǫll halda , es enn meiri hlutr manna mælti þá eigi gegn .
En þat varð at framfara , at þá vas skrifaðr Vígslóði ok margt annat í lǫgum ok sagt upp í lǫgréttu af kennimǫnnum of sumarit eptir .
En þat líkaði ǫllum vel , ok mælti því manngi í gegn .
Þat vas ok et fyrsta sumar , es Bergþórr sagði lǫg upp , þá vas Gizurr byskup óþingfœrr af sótt .
Þá sendi hann orð til alþingis vinum sínum ok hǫfðingjum , at biðja skyldi Þorlák Rúnolfsson Þorleikssonar , bróður Halls í Haukadali , at hann skyldi láta vígjask til byskups .
En þat gørðu allir svá sem orð hans kvómu til , ok fekksk þat af því at Gizurr hafði sjalfr fyrr mjǫk beðit , ok fór hann útan þat sumar en kom út et næsta eptir ok vas þá vígðr til byskups .
Gizurr vas vígðr til byskups , þá es hann vas fertøgr .
Þá vas Gregóríus septimus páfi .
En síðan vas hann enn næsta vetr í Danmǫrku ok kom of sumarit eptir hingat til lands .
En þá es hann hafði verit fjóra vetr ok tuttugu byskup , svá sem faðir hans , þá vas Jóan Ǫgmundarsonr vígðr til byskups fyrstr til stóls at Hólum ; þá vas hann vetri miðr en halfsextøgr .
En tolf vetrum síðarr , þá es Gizurr hafði alls verit byskup sex vetr ens fjórða tegar , þá vas Þorlákr vígðr til byskups ; hann lét Gizurr vígja til stóls í Skálaholti at sér lifanda .
Þá vas Þorlákr tveim vetrum meir en þrítøgr , en Gizurr byskup andaðisk þremr tegum nátta síðarr í Skálahollti á enum þriðja degi í viku V Kalend .
Junii .
Á því ári enu sama obiit Paschalis secundus páfi fyrr en Gizurr byskup ok Baldvini Jórsalakonungr ok Arnaldus patriarcha í Híerúsalem ok Philippus Svíakonungr , en síðarr et sama sumar Alexíus Grikkjakonungr ; þá hafði hann átta vetr ens fjórða tegar setit at stóli í Miklagarði .
En tveim vetrum síðarr varð aldamót .
Þá hǫfðu þeir Eysteinn ok Sigurðr verit sjautján vetr konungar í Norvegi eptir Magnús fǫður sinn Óláfsson Haraldssonar .
Þat vas tuttugu vetrum ens annars hundraðs eptir fall Óláfs Tryggvasonar , en fimm tegum ens þriðja hundraðs eptir dráp Eadmundar Englakonungs , en sextán vetrum ens sétta hundraðs eptir andlát Gregóríus páfa , þess es kristni kom á England , at því es talit es .
En hann andaðisk á ǫðru ári konungdóms Fóku keisara , fjórum vetrum ens sjaunda hundraðs eptir burð Krists at almannatali .
Þat verðr allt saman tuttugu ár ens tolfta hundraðs .
Hér lýksk sjá bók .
ÆTTARTALA Þetta es kyn byskupa Íslendinga ok ættartala : Ketilbjǫrn landnámsmaðr , sá es byggði suðr at Mosfelli enu øfra , vas faðir Teits , fǫður Gizurar ens hvíta , fǫður Ísleifs , es fyrstr vas byskup í Skálaholti , fǫður Gizurar byskups .
Hrollaugr landnámsmaðr , sá es byggði austr á Síðu á Breiðabólstað , vas faðir Ǫzurar , fǫður Þórdísar , móður Halls á Síðu , fǫður Egils , fǫður Þorgerðar , móður Jóans , es fyrstr vas byskup at Hólum .
Auðr landnámskona , es byggði vestr í Breiðafirði í Hvammi , vas móðir Þorsteins ens rauða , fǫður Óleifs feilans , fǫður Þórðar gellis , fǫður Þórhildar rjúpu , móður Þórðar hesthǫfða , fǫður Karlsefnis , fǫður Snorra , fǫður Hallfríðar , móður Þorláks , es nú es byskup í Skálaholti , næstr Gizuri .
Helgi enn magri landnámamaðr , sá es byggði norðr í Eyjafirði í Kristnesi , vas faðir Helgu , móður Einars , fǫður Eyjolfs Valgerðarsonar , fǫður Goðmundar , fǫður Eyjolfs , fǫður Þorsteins , fǫður Ketils , es nú es byskup at Hólum , næstr Jóani .
Þessi eru nǫfn langfeðga Ynglinga ok Breiðfirðinga : .
Yngvi Tyrkjakonungr .
Njǫrðr Svíakonungr .
Freyr .
Fjǫlnir , sá es dó at Friðfróða .
Svegðir .
Vanlandi .
Vísburr .
Dómaldr .
Dómarr .
Dyggvi .
Dagr .
Alrekr .
Agni .
Yngvi .
Jǫrundr .
Aun enn gamli .
Egill vendilkráka .
Óttarr .
Aðísl at Uppsǫlum .
Eysteinn .
Yngvarr .
Braut - Ǫnundr .
Ingjaldr enn illráði .
Óláfr trételgja .
Halfdan hvítbeinn Upplendingakonungr .
Goðrøðr .
Óláfr .
Helgi .
Ingjaldr , dóttursonr Sigurðar Ragnarssonar loðbrókar .
Óláfr enn hvíti .
Þorsteinn enn rauði .
Óleifr feilan , es fyrstr byggði þeira á Íslandi .
Þórðr gellir .
Eyjolfr , es skírðr vas í elli sinni , þá es kristni kom á Ísland .
Þorkell .
Gellir , faðir þeira Þorkels , fǫður Brands , ok Þorgils , fǫður míns , en ek heitik Ari .