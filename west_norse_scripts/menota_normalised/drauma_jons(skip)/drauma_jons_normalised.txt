af drauma Jóni .
Heinrekr er maðr nefndr , jarl at tígn ok satt í Saxlandi , maðr forvitr ok nøkkut harðráðr .
Drauma maðr mikill svá at þat alfrǽgisk um ǫll lǫnd at sá myndi engi draumr fyrir hann borinn at hann réði eigi sem eftir gekk .
Af þessi sinni speki fekk hann þá framkvǽmð at hann mǽgðisk við sjalfan keisarann í Saxlandi ok fekk systur hans er Ingibjǫrg hét .
Váru þau ekki mjǫk skapglík jarl ok keisara systir því at hon var hinn mesti heilhugi , kristin vel ok harðla guðhrǽdd .
Glíktisk hon í þessu ǫllu keisaranum bróður sínum .
Keisarinn var ok kvǽntr .
Var hans frú kynjuð útan af Flándr , harðla vǽn ok tíginborinn .
Hafði henni fylgt heiman einn ungr maðr , leiksveinn hennar er þjónaði henni í hǫll keisarans .
Nú er at víkja sǫgunni allt norðr .
Í sjǽtúni nøkkuru satt einn forríkr bóndi er Ásgautr hét , vel at sér gǫrr um alla hluti , mildr ok gestrisinn , ráðvandr ok réttvíss , góðr órlausna við þá er hans þurftu .
Enda skorti hann ekki til , því at hans ríkdómr stóð á mǫrgum fótum bǽði lands ok lagar .
Út á sǽinn fyrir hǫfuð bǿnum lágu þrír eyjar er hann átti , hver út af annarri .
Var þar í fénuðr hans eða akrar , eðr ýmislig orka til ávinnings .
Nú kemr þar tíma at árferð hallask í landinu .
Gerisk veðrátta kǫld svá at kornit frjóvaðisk eigi .
Sakir þess at í slíkum lǫndum er þat almennings matr sem jórðin gefr , varð fljótt hit mesta hallǽri ok óáran svá at ríkir menn hǫfðu varla mat í munn .
Kom þetta tilfelli svá til Ásgauts bónda sem annarra manna .
Leysti hann þó margs manns vandrǽði um eina hríð , því at hann hafði búit í djúpara lagi bǽði korn ok annan kost .
Var ok svá komit lausa gózi lands manna at þat var mjǫk strokit út til kaupmanna meðan þeir hǫfðu nøkkut til at kaupa fyrir sik kostinn .
Ok svá sem menn váru staddir í svá miklum harðendum , dreymir Ásgaut bónda draum einn er honum fannsk um mikit .
Hann segir engum manni drauminn , því at þat var ríkra manna háttr í Saxlandi ok nú mjǫk alsiða orðit at Heinrekr jarl skyldi einn ráða drauma alla þá sem nøkkurs váru verðir .
Því hugsar bóndinn svá at gera at sǿkja hans fund .
Tekr sína fylgð ok ferr í veg , því at forvitni draumsins flutti hann .
Berr þat svá til einn morgin árla sem hann hefir eigi halfsótt veginn , at hann ríðr fram um eitt lítit þorp .
Þar var eitt hús í ráf reist ok smiðr at verki sínu .
Ríðr bóndinn rétt fram með því nýja herbergi ok sakir þess at hann var mikilhøfr maðr ok alfrǽgr í góðum hlutum , lǽtr smiðrinn hvílisk øxina ok kastar þegar orðum á hann með eignarnafni svá segjandi : Hvert skal ríða bóndi ?
segir hann .
Bóndi svaraði : Hverr spyrr at ?
Smiðrinn segir : Ek heiti Jón .
Bóndi spyrr þá enn : Hverr er Jón fyrir sér ?
Smiðrinn svarar : Lítill bóndason er hér sitr í þorpinu .
Bóndi spyrr þá enn : Hversu heitir faðir þinn ?
Valltirr heitir hann , segir smiðr .
Er hann ríkr maðr ?
segir bóndi .
Þat ferr fjarri , segir smiðr .
Útan þú vilir þat ríkdóm kalla at eiga mǫrg bǫrn .
Ek þykkjumk þat sjá , segir bóndi , at þú mátt mikils fjár afla á hverjum mánuði með handaverkum þínum , ef þú hefir smíðat kapellu þessa .
Jón svaraði : Þetta er skemma lítill at faðir minn hafi fyrir svefnhús .
Enn menntun mín er mjǫk lítil , fǿrr ek því smátt at gert .
En þó nú bóndi satt at segja , at því heldr upp í nøkkuru lagi er ek spari mik eigi sem verðugt er .
Enn þó at ek sé maðr óríkr er kunnig hǿverska þín , ok því munt þú vilja segja mér nøkkut af hvert þú ǽtlar gerask , því at þú ert eigi gjarn til nauðsynjalaust at rekask um land .
Bóndi svarar : Þat er mitt ørendi sem mjǫk er títt í landi þessu ok ǫðrum nálǽgum ríkjum at sǿkja fund Heinreks jarls .
Jón svaraði : Sett er þá ørendit : þik mun dreymt hafa nøkkut merkiligt , eðr mun þat lǫgtekit at engi maðr í Saxlandi kunni drauma ráða útan Heinrekr jarl .
Heyr hér á , sagði bóndi , er þat til at þú þykkisk í nøkkurum vǽndum hjá þvíglíkum spekingi sem jarl er ?
Jón svarar : Eigi eru þat mín orð at ek þykkjumk jafnvitr Heinreki jarli .
Enda mundi svá fara þó at ek fátǿkr maðr þýdda nøkkurn draum engu verr en hann þá myndi engi trúa .
Fyrir manna mun .
Því hans frǽgð flyzk um ǫll ríki , en ek ligg á lítlum kodda í húsi fǫður míns .
Vánligt er , sagði bóndi , at svá fari sem þú sagðir .
En eitt veitt ek þó helzt til : at þú kunnisk milli manna ef þú hefr upp at segja mér hvat mik hefir dreymt .
Ok síðan þýðingina þar með .
Smiðr svarar þá : Meinfanga þykkisk þú nú leita bóndi .
Sýnisk mér ok undarligt ef þú ǽtlar mann vitrara en jarlinn í þessari list , því at þat hefir eigi af hinn fluzk at hann ráði ósagða drauma .
En þó mun ek svá djarfr at prófa til heldr en vit skiljum svá búit .
Bóndi játar því .
Smiðr segir þá : Þik dreymði at þú þóttisk ganga út af sǽng þinni ok standa fyrir karldyrum á þínum hǫfuð bǿ , en þér er kunnigt at þar undan liggja þrjár eyjar er þú átt .
Sýndisk þér sem í landnorðr á ýzstu eyjunni gysi upp logi mikill , ok sakir veðrs er á stóð lagði logann til þeirrar eyjarinnar er í miðju var .
Ok sem hann kom þar spruttu upp tveir eldar í þeirri eynni í landnorðr ok útnorðr .
Felldu logarnir sik saman ok gengu inn at hinni þriðju eyjunni .
En er þar kom , hlupu upp í henni þrír eldar af útnorðri , fullu norðri ok landveðri .
Ok geystisk síðan allir samt upp á meginland með svá hǫrðum flug ok eldingum í allar ǽttir at þú hugðir allt ríkit mundu brenna .
Vart þú því ákafliga hrǽddr at þessi váði stýrði fyrst á þinn bǿigarð en dreifðisk síðan sem ek sagða áðr .
Ok svá vítt sem þessi ógnarligi eldr rann yfir brenndi hann eigi eitt hit minnsta .
Nú er þér kunnigt ef draumr þinn er nøkkut svá fallinn .
Bóndi sagði at aldri bar orð milli : ok ert þú afburðar maðr með undarligri vizku .
Eða hversu rǽðr þú drauminn nú ?
Smiðr svaraði : Þýðing þessa draums er mikil , en eigi lǫng .
Í þessum sex stǫðum ok í sér hverja ǽtt sem eldrinn kom upp leynask jarðfolgin fé er hermenn hafa grafit niðr eftir fornum sið sem títt var áðr menn heyja harðar orrustur at bera fé á land en grjót á skip .
Nú er ljóst bóndi at þetta fé allt er þín eign .
Ok því lagði logann fyrst at þínum bǿ en síðan út í ríkit beggja vegna at þú munt finna ok upp grafa ok til þín heim flytja ok síðan dreifa sem þú ert vanr til tveggja handa svá at margr mun fullsǽll verða af þinni eign .
Enda er nú þýðingin veitt jafnsǫnn sem áðr var draumrinn .
Bóndi svarar : Þú segir mikla hluti svá at ek veit varla hvat ek skal upp taka .
Þat mun þykkja óvǽnt minnar handar ef ek gef svá mikinn trúnuð orðum þínum ókunnigs manns at ek setja aftr mína ferð .
Ok munu menn hlǿgja at mér ef ek treysti svá mjǫk þér en finn ek eigi Heinrek jarl eftir allra manna sið einkanliga ef þat prófask fjúk eitt er þú segir mér .
Smiðr svaraði : Ekki er um þat at tala bóndi at þú munir aftr snúa þótt mér vǽri þat hugfelldra , því at þangat veltr sem vera vill .
En þó mun svá fara at óvilja þínum at þú munt gera mér mein við Heinrek jarl með orðum þínum .
Þú munt geta tals okkars ok glíkast at þá sé greint um þat at jarl mun gera mér ónáð , ok með því ørendi munt þú gerask sendiboði hans .
Hefir þú þá litlu betr en ek , segir smiðr .
Bóndi segir at eigi sé óvǽnt at svá fari : Mun þá ok miklu betr , segir hann , at þvíglíkr maðr sem þú ert felisk eigi lengr fyrir mǫnnum .
Skilja þeir eftir þat .
Gengr þetta efni alla leið sem Jón gat .
At Ásgautr bóndi fram kemr , ok segir jarli draum sinn , en hann réð svá at hvergi greindi á við Jón .
Ásgautr rýfr þá trúnuðinn .
Segir jarlinum alla sǫgu þeirra Jóns .
Fyllisk þaðan hugr jarlsins mikilli undrun ok byðr Ásgauti at í aftr reið sinni skal hann finna Jón ok bjóða honum með allri virkð ok sǿmð á jarlsins garð , seg svá at hans lítilli ǽtt skal þat verða til mikillar uppreistar .
Þetta ørendi berr Ásgautr , en Jón svarar til sem þeir finnask : Nú er svá komit bóndi , segir hann , sem ek gat : at þín orð mundi mér meina því at eigi mun ǽtt mín efling leiða af Heinreki jarli .
Heldr mun ek mǿta þeim þunga þó at ek fara at faðir ok móðir myndi eigi orð eftir senda .
En þó at ek vita þetta fyrir , mun ek fara eigi því síðr því at þat er forsjá þess er ǫllu rǽðr .
Er nú fyrst at segja af ferðum Ásgauts bónda .
At brátt sem hann kemr heim , ferr hann til eyjanna með húskǫrlum sínum ok finnr fé í svá mǫrgum stǫðum ok svá mikit er saman kom at þat nennti engi maðr á vág at fǿra .
Varð þetta eigi hans eins gleði heldr alls ríkisins umhverfis sem draumrinn spáði .
Er þat svá úti .
Ok nú skal víkja til Jóns .
Hann segir Valtara feðr sinum ok ǫllu hýski hvat talat er .
Segir svá at ófǿrt er at sitja orðsending jarls , ok því gerir hann sik ráðinn at ríða .
Varð þar skjótligr grátr í því húsi , því at allt þat folk þóttisk náliga tapat hafa sínu lífi ef honum yrði nøkkut til meins .
Ríðr Jón ok fram kemr ok er tekinn af jarli með mestri blíðu sem heimuligr vinr ok trúnaðarmann .
Hefir jarl nú þann hátt með heimligum metnuði at hvern tíma sem drauma menn koma , þá ferr hann í einmǽli við Jón ok lǽtr hann segja sér hvat þenna ok þann hefir dreymt .
Var hér sá manna munr at Jón lét jarlinn hafi sik svá undir hendi sér .
Aukaðisk Heinreki svá frǽgð enn af nýju yfir ǫll lǫnd at nú berr þat yfir hans fyrri spekð at hann segði alla drauma ósagða .
Geisaði hans tígn af þessari nýjung svá hátt , at jafnvel kom hon fram til sjalfs keisarans .
Fluttisk þat ok hér með at einn ungr maðr var kominn til hirðar jarls ok sǫgðu sumir at vǽri forvitri þó at hann fǿri lágt .
Sá þar í vitrir menn hversu þessi ǽvintýr hafði saman borit því at Jón prófaðisk framarliga maðr , hǿverskr ok lítillátr , mjúkr ok hallr til hins betra hvar sem hann var við staddr mál manna .
Herbergi hafði hann sér ein til svefns ok þeirra sinna gerða sem honum líkaði , því at hvat er hann tók sinni hendi var forkunnligt yfir aðra menn .
Var hann af þessu ǫllu saman svá vinsǽll at engi maðr talaði honum lýti en margir vel .
Nú líðr svá heðan at Heinreki jarli líkar eigi at lúta Jóni svá oft , heldr vill hann fá þessa speki sem með eigu ok býðr honum at kenna sér fyrri sagða list fyrir svá mikit fé ok sǿmðir sem sjalfr vill hann .
En svá oft sem hann leitar eftir , blítt eðr strítt , svarar Jón sama til at : hann fǿrr eigi kennt honum , því at hann segisk með gjǫf þegit hafa lán en eigi með list .
Þar kemr at jarl reiðisk dauðliga , því at hann trúir svá at Jón fyrir muni honum listarinnar .
Ferr nú til ráðs með honum sá er aldri var dyggr at nú skal hann at komask listinni hvat er kostar .
Því kveðr hann þat upp einn morgin sem hann vaknar í sǽng sinni at hann byðr frúinni , er fyrr nefndum vér , at hon skal taka þat sax sem þar hekk uppi ok ganga lágliga í svefnhús Jóns ok drepa hann sofanda , kryfja hann síðan ok taka ór honum hjartat ok matgera honum þat sama með spað ok spíz í dagverð um daginn .
En lykja herbergit síðan svá at þar megi engi koma útan hon einn , því at svá skal flytjask at Jón skal hafa sótt fengit ok andask ór henni enn síðan grafizk .
En þetta boð allt samt angrar svá sárt frúinnar hjarta sem hon vǽri lagin í gegnim .
En með því at við liggr hennar líftjón af illsku jarlsins þá dregr hon sik út ór húsinu , ok fram í þá skemmu er Jón liggr í .
Hann lǽtr sem hann sofi en hon stendr á golfinu ok grǽtr mjǫk sárt þar til er hann víkr orðum at henni ok talar svá : Frú mín , sagði hann , grát eigi .
Ger heldr þat er þér boðit .
Ek skal hvergi flýja .
Vit ok at sá hefir meiri ábyrgð er byðr glǿpinn en sá er nauðigr gerir .
Hon svarar ok sverr við guð at eigi skal hon spilla hans blóði þótt þar liggi við hennar líf : Því at með vizku þinni , sagði hon , er þér sjalfvald at við beitum svá jarlinn brǫgðum at þú hafir líf , en hann þykkisk hafa sinn vilja .
Jón svarar : Hvat er annat síðan þú ert þá ráðin í ?
Ek veit þann stað er víst er at hǫndla einn stóran rakka .
Tak hann ok fǽr mér .
Sem þat er gert drepr hann rakkan , tekr hjartat ór honum ok byðr henni þat at matgera jarlinum .
Svá gerir hon , strengir aftr síðan skemmuna .
Ok orð fleytir í staðinn at Jón hafi sótt tekit .
Kemr nú þar máli at hjarta réttrinn er settr fyrir jarli um daginn ok hann etr .
En ǽ í millum sem hann tekr af réttunum sér hann niðr í gaupnir sér , sem prófandi hverr vizka hlýpi at honum til draumspekinnar .
Enn þat fór svá at hann lýkr hunds hjarta ok er at engu vísari en áðr .
Er þessu nǽst víkvanda til Jóns , at hann gerir eitt mannlíkan með vax svá forkunnligum hagleik ok glíkt sjalfum sér at þar mátti hann sjálfr kennask .
Segisk nú fljótt hans andlát eftir fá daga .
Gengr frúin nǽst hans nauðsynjum ok sveipar líkit áðr menn koma til at gera líkferðina .
En Jón hefir þá víst í trúnaði hennar sem leynir alla menn .
Urðu þessi tíðendi mǫrgum til hryggðar er Jón trúðisk til grafar borinn , ok niðrsettr , svá at margr var grátandi af þeirri þjónustu .
Nú er þar til frásagnar at taka at keisarinn í Saxlandi dreymði draum einn er honum sýnisk merkiligr .
En vill þó engum segja , því at Heinrekr mágr hans var nú svá grǿddr þessi frǽgð at hann segði drauma alla , en réði síðan .
Ok því metr keisarinn eigi þann muninn at bjóða jarlinum á sinn fund heldr ríðr hann sjálfr með sitt hoffolk ok fram kemr á jarlsins garð .
Varð frúin systir hans hjartaliga fegin hans kvámu , en jarl sýnir sik glaðan ok hylr með sér hrǽdda samvizku , því at hann þykkisk víst vita at keisarinn hefir á einnhvern hátt mikit ørendi síðan sjálfr hann reið .
Fór þat hér fram sem skrifat er : at engin hlutr svíkr bráðara manninn en ill málaefni .
Sem þeir tala sín í milli mágarnir segir keisarinn sik hafa dreymt þat er honum sýnisk merkiligt : Ok því viljum vér mágr , segir hann , at þú tjáir oss vizku þína , er nú ferr land af landi , ok segir oss drauminn , en þýðir síðan sem eftir gengr .
Jarl sér nú at hann hefir sjálfr egnt þá snǫru fyrir sínum fótum at óvíst er hversu at hann forðask .
Verðr nú hljóðr ok fyrir djarfast allr .
Segir þat lán skammǽtt verit hafa ok nú með ǫllu sik fyrir látit .
Keisarinn sér með sinni vizku at jarl varð illa við , ok því tekr hann með sér stǫðugt ráð hann er bitinn af illri nátturu .
Hann talar þá : Oss var flutt at hér vǽri einn ungr maðr , Jón at nafni , forvitr ok vinsǽll .
Hvar er hann nú ?
Jarl segir at hann er dauðr ok grafinn .
En er þeirra rǿður fara fram , sér keisarinn at frúin , systir hans , hylr sinn harm ok grǽtr þó sárt .
Þá endar hann fyrst at sinni þetta mál en tekr síðan systur sína með einmǽli bjóðandi henni upp á sína kǽrliga trú at hon láti uppi sannendi fyrir honum : Því at vér þykkjumk sjá , segir hann , at þit jarlinn bóndi þinn eruð óglíkrar samvizku í þessu máli ok því berum vér traust á at þú mátt oss sannara segja en jarlinn .
Frúin með sínum góðleik var sett millum þeirra boða sem eigi váru lágir .
Hon sá fyrir hversu hennar bóndi var harðliga skemdr í sínum glǿp .
Sá hon ok hversu hon var skyldug satt at boða ok frjálsa saklausan .
Hér kemr máli : at hon leysisk því af sem minnstu mátti við koma , segir Jón lifa ok vera í sínu valdi .
Keisarinn krefr þá ok ekki framarr af henni útan byðr í stað at Jón leiðisk á hans fund .
Sem þat er gert , talar keisarinn heldr stutt í fyrstu ok segir : Hví ferr þú svá með þér lifanði maðr : grefr þik sjálfr í leynd enda trúisk dauðr ok grafinn af ǫðrum ?
Seg oss þat vér bjóðum þér ok ger engan manna mun at , sagði hann .
Jón svarar þessum keisarans orðum mjǫk góðmannliga sem hans náttúra var til : Herra minn , segir hann , ef ek skal greina þat litla ǽvintýr , bið ek at þér gefið mér vald yfir eins manns lífi .
Keisarinn svaraði : Þú ert skyldbundinn upp á þinn hals at segja satt þó at vér kaupim þat ekki várri ríkisstjórn .
Jón hefr þá frásǫgn , þótt eigi sé fǫgr .
Ok verðr þá mikill munr þeirra hjóna , sem út gekk frásognin .
Keisarinn varð svá reiðr við frásǫgn þessa , at sakir mǽgða við Heinrek þóttisk hann sjálfr skemdr í þvíglíkum glǿp ok fordǽðuskap , svá at glíkt mátti sýnask áðr nøkkut sefaðisk til at logi brennandi mundi jarli heim bjóða .
Ok eftir lítinn þagnar tíma talar keisarinn : Seg nú draum þann er fyrir oss bar er oss virðisk merkiligr , því at prófat er hver vizka með þér er , ok hvert hégómafals með Heinreki jarli .
Jón svarar : Dýrt er dróttins orð .
Yðr dreymði sem þér vǽrið heima í yðvarri hǫfuðborg .
At þér gengið upp í einn turn ok litið niðr yfir staðinn .
At vatnagangr geystisk svá mikill í hvert plaz at staðarins folki var hvergi friðaðr með þurrum fǿti .
Heldr var allr lýðr á vaðli .
En þó fór þat undarliga , þat sama var þeim ýmisligt .
Sumum tók eigi meirr en í ǫkkla .
Sumum til knés .
Sumum í mjaðmir .
Ǫðrum í beltis stað .
Ǫðrum í axlir .
Ǫðrum allt til munns svá at vatnit fell út ok inn .
Er nú draumr úti herra , segir hann .
Keisarinn svarar : Frábǽra vizku hefir guð þér gefit því at hvergi víkr af réttu .
En seg nú ljósliga , hverir þeir váru er hǽstan hǫfðu vaðilinn ?
Þat var dróttning yðr , segir Jón , ok sá flǽmski maðr er henni fylgði heiman , síðan margir aðrir af hǫllinni , yðvart ráð .
Satt er þetta , segir keisarinn , en skýr nú drauminn .
Ef ek skal ráða drauminn þenna , segir Jón , vilda ek gjarna fá vald tveggja manna lífs , því at svá ǽtta ek at launa guði gjǫf sína at verða engum manni til meins .
Keisarinn segir at vel verðr ljóst hverr maðr hann er : En þó munt þú drauminn ráða verða með ǫllu kauplaust .
Jón svarar : Því er verr at draumr þessi hefir svá ófagra þýðing at mér þykkir fyrir upp at kveða .
En með því at guð hatar óhǿfur allar , mun yðr af því sýnt hafa verit at eigi skyli svá lengr fram fara .
Eigi er betra um at tala þat er frú yðvarri heyrir til : at hon svíksk frá yðr ok hefir um langan tíma með þeim flǽmska manni , sínum kompán .
Er ok eigi fegra en margir af yðru stórmenni eru samvitandi þessa lýtis , sumir meirr en sumir minnr .
Sumir af grun með glíkendum hversu þau fara .
Tók því vatnit ýmisliga at samvitund ok samþykkð þessarar óhǿfu er með svá mǫrgum stéttum .
En þeim tók djúpast sem hǫfuðsmenn eru orðnir svá ljótrar ódyggðar því at í hvern tíma sem þér eruð braut samrekkja þau með ǫllu .
Er nú þýðingin úti þó at eigi sé gleðilig .
Keisarinn verðr bǽði rjóðr ok reiðr við rǿðu þessa .
Temprar sik þá vel því at hann var guðhrǽddr maðr .
Jón fellr þá fram með tárum fyrir hann ok mǽlir svá : Herra minn , sagði hann , hafið várs herra þolinmǿði fyrir augum yðr ok glíkisk honum í því at hefna yðvar eigi þótt þér megið .
Heldr líknið at hans dǿmi ok ljáið þeim líf til umbótar er dauða eru verðir .
Því at svá megu þér mest vinna at yfir skapraun seti þér miskunn ok þolinmǿði .
Keisarinn þagnar við tǫlu Jóns ok mýkvisk svá fyrir guðs vitjun at hann tárfellir ok talar síðan : Þótt ek vǽra grimmr í mér , þá mǽtta ek sjá , Jón , hverr þú ert við þann er þínu blóði eftir leitaði .
Ok því er þat ljótt fyrir guði ok mǫnnum ef ek skal verr gera en þú .
Svá miklu sem mér er vandara fyrir þat mikla lán er minn dróttinn veitir mér .
Ok því skalt þú þiggja þína bǿn báðum okkr til sálubótar .
Þar með gerisk þú formaðr at fremja þá líkn í hvárum stað sem vér viljum skipa .
Var nú dagr mjǫk lokinn .
Stendr þá keisarinn upp ór því litla herbergi ok hefir Jón í ferð með sér .
Sýndisk hér nú undarligr hlutr sem hann sé af dauða reistr .
Keisarinn er hljóðr ok harmandi með sér sjalfum , ok sem nǽsta nátt líðr af , byðr hann at jarlinn sé gripinn ok leiddr fyrir hann .
Sýnir þá keisarinn honum undirstǫðu síns málefnis , bjóðandi honum á sitt halsbein at segja allan veg þeirra Jóns , hversu farit hefir .
Er nú svá drengt at jarlinum at hann segir opinberliga þó at ljótt vǽri .
Sem þat er endat , biðr Jón þá enn fyrir honum at hann fái líf ok limar .
Keisarinn segir at þat skal þiggjask fyrir hans bǿn : játar at þat muni satt at Jón eigi mest vald á lífi jarlsins .
Ok því skal búa honum eitt skip skjótliga braut ór Saxlandi at hann komi þar síðan aldri fǿti .
Sem þat er gert , skipar keisarinn Jóni at sǿkja til sinnar hǫfuðborgar ok taka með skilríkum váttum þá illlífismenn sem fyrr var af sagt ok fá þeim skip ór landi heim til sinnar ǽttjarðar .
En keisarinn segisk munu bíða í sama stað því at hann vill eigi fyrr koma í sína borg en hon hreinsask áðr af svá miklu grandi .
Vill hann sér þat spara at skrifta þeim eftir atvikum ok málavexti er sameignast hafa greindri illsku .
Skipar hann þá Jóni menn af sinni fylgð til vǽttis sem honum sjalfum hǫfðu aldri brugðizk í trúnaði .
Ferr Jón ok fram kemr .
Stillir svá klókliga sinn veg at á náttarþeli kemr hann í staðinn .
Gengr upp í þat lofthús sem dróttningin var vǫn í at sofa eftir tilsǫgn keisarans manna .
Þýðisk svá vaðillinn sem Jón hafði sagt at þar lágu þau vansignǫðu bǽði samt .
Tekin ok haldin ok á skip rekin eftir forsǫgn keisarans .
Svá fóru þau ok kvámu aldri aftr .
Eftir þat lǽtr Jón blása keisara luðri ok boðar ǫllum borgarlýð á eitt mót .
Þar stendr hann upp ok talar snjallt bǽði ok satt ørendi til þeirra , hversu skemmðir þeir váru í ljótri ódyggð við keisarann .
Segir þeim þó verst sama er mestan heiðr halda af sjalfum honum ok hann treysti bezt .
Kveðr síðan á mann ok mann hvat hann hefir eignazk , meira ok minna , af þeim vantrúnuði .
Segir þeim enga lífs ván aðra nema þeir ausi sitt hǫfuð dufta ok gangi berfǿtir út af staðnum móti keisaranum sem hann kemr nǽrri .
Ok sakir þess at menn skilðu sína sekt ok sá með þessum manni Jóni bǽði vitru ok frábǽran góðvilja , taka allir fegnir hans ráð .
Á Jón þar ekki lengr dvǫl .
Víkr aftr til keisarans ok segir honum sín ørendislok .
Lyftir keisarinn þá sinni ferð .
En er hann nálgask staðinn , fara borgarmenn alla leið með sínu máli sem Jón hafði til lagt .
Falla fram berfǿtir , hárklǽddir ok askaðir honum til fóta játandi sinn glǿp en beiða miskunnar .
Ok hana fengu þeir , því at gott hjarta var fyrir síðan svá var leitat .
Var nú því glíkt sem hátíð rísi upp eftir dimma nátt því at sakaðir váru leystir ok til þess frelsis aftr leiddir sem þeir hǫfðu tapat fyrir sína synð ok óvizku .
Fekk Jón svá mikla sǿmð af þessum málum ǫllum samt sem nú hafa sǫgð verit sem eigi er auðvelt at greina .
Gaf keisarinn honum jarldóm ok ríki eftir Heinrek þar með systur sína .
Var þat nú mǽlt at hon vǽri betr gift .
Á einn tíma sem þeir sitja báðir samt , keisarinn ok jarlinn , spyrr keisari heimuliga hvaðan af at hann hefði þegit svá mikla gjǫf frábǽrrar vizku yfir aðra menn .
Jarlinn sagði at þess háttar hlutr hefði legit í móður ǽtt hans , at jafnan hefði nøkkurr verit forsýnn .
Þótt ek hafa þar meira af þegit , sagði hann , en ek veit nøkkurn hafa haft minna ǽttmanna .
Ok því ok sem ek sagða fyrrum má ek engum kenna .
Varla fekk jarlinn orlof heim til síns ríkis svá var keisara kǽrt til hans .
En þó fekksk þat .
Síðan brúðhlaups tími þeirra keisara systur var um gengin , er gerðisk með