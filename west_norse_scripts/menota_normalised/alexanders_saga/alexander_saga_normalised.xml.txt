Darius hefir konungr heitit , er réð fyrir Serklandi .
Hann var ágǽtr konungr í þessum hluta heimsins , er Asia heitir .
Þá hefir engi konungr verit ríkari í þann tíma .
Sǽti sitt hafði hann lengstum í Babylon , er þá var hǫfuðborg alls ríkisins .
En hon er nú eydd af mǫnnum fyrir sakir orma ok annarra eitrkykkvenda .
Darius konungr hefir haft undir sik marga skattkonunga .
Einn af hans skattkonungum er nefndr Philippus .
Hann réð fyr Grikklandi .
Dróttning kona hans hét Olympias .
Son áttu þau þann , er Alex - ander hét .
Sá maðr var með hirð konungsins , er Neptanabus hefir heitit .
Inn mesti galdramaðr var hann .
Af sínum gǫldrum ok gerningum fekk hann svá gǫrt , at hann náði at sofa með dróttningunni sjalfri .
Af því trúðu margir Alexander hans son vera en eigi konungsins Philippi .
En athǫfn hans hefir þat þó síðan sannliga birt , at hann var konungsson en eigi hórbarn ok son Neptanabi , sem óvinir hans brigzluðu honum eftir því , sem síðarr man sagt verða .
Þessi sveinn Alexander var í skóla settr , sem siðvenja er til ríkra manna útan - lands at láta gera við bǫrn sín .
Meistari var honum fenginn sá , er Aristoteles hét .
Hann var harðla góðr klerkr ok inn mesti spekingr at viti .
Ok er hann var 12 vetra gamall at aldri , náliga alroskinn at viti , en stórhugaðr umfram alla sína jafnaldra , þá koma sendimenn Darii konungs skatt at heimta af Philippo konungi , þann er hverr eftir annan Serklandskonunga hafði vanr verit jafnan áðr at taka af Grikkjakonungi .
Þessi skattr var svá frekliga heimtr , at jafnvel skyldi gjalda af sǽnum sem af landinu .
Alexander konungsson spyrr , er hann sér útlenda menn koma í hǫll fǫður síns , hvaðan þeir vǽri , eða at hví þeir fǿri .
Ok er honum var ok sagt , þá mǽlir hann fyr munni sér : Mikit mein er þat , sagði hann , at maðrinn skal svá seint taka sitt afl .
Eða hvárt nokkut sinn man þar koma , at ek muna styrk til hafa at hrinda því ánauðaroki af , er á er lagt ríki fǫður míns ?
En ǽ man ek þora nú at sjá vápn á lofti , þó at ek mega lítit vinna með þeim at svá búnu .
Eða hvárt man þat satt vera , at Hercules son Jovis hafi kreist í sundr orma tvá með sinni hendi hvárn , þá er Juno stjúpmóðir hans hafði til sent at drepa hann ?
Reifabarn var hann þá , er hann gerði þetta stórvirki .
Ok ef ek hrǽddumk eigi nafn Aristotelis meistara míns , þá munda ek freista at líkja nakkvat eftir slíkum stórvirkjum .
Eða man þat jafnan skulu ǽtlat vera , at ek sjá son ins versta manns Neptanabi ?
Sýna vilda ek þat þó í nokkuru , at ek vǽra konungsson at sǫnnu ok þó engi áttleri .
Slíkt svá mǽlir hann fyr munni sér , er hann hugsaði , sem nú er frá talt .
Ok svá ǿddisk hann nú þegar ákafliga í mót Dario konungi , er skattinn lét heimta af fǫður hans , ok neytir í huginum vápna sinna með snarpligum áhlaupum , sem þá , er leónshvelpr sér hjǫrtinn fyrir sér , er hann hefir eigi tekit afl sitt , en tenn eru svá litlar , at hann má eigi bíta , þó hellir hann út blóði hjartarins með huginum , at hann megi eigi með tǫnnunum .
Hann er þá ok seinn á fǿti .
En þó er vilinn skjótr til atgerðisins .
Alexander hafði ok lítit afl at vinna svá stórt sem honum bjó í hug .
En leóns ákefð hafði hann sér í hjarta með dirfð aldri meiri .
Nú bar svá til , at Aristoteles meistari hans ok fóstrfaðir hafði gengit út af herbergi sínu , þar er hann hafði gǫrt eina bók af íþrótt þeirri , er dialectica heitir á latínu , en þrǽtubók er kǫlluð á norrǿnu .
Þat mátti ok sjá á honum , hversu mikla stund hann hafði lagt á bók þá , er hann hafði þá saman sett , ok hversu lítt hann hafði meðan annars gǽtt .
Hann var rúfinn ok óþveginn , magr ok bleikr í andliti .
Ok er hann sá Alexandrum fóstrson sinn þrútinn af mikilli reiði þeirri , er eigi mátti leynask fyrir brugðnu ok blóðrauðu litarafti , þá spurði hann eftir vandliga , hver sǫk til vǽri svá sollinnar reiði .
Hann gerði svá , sem hlýðnum lǽrisveini byrjar við sinn meistara , fellr á kné fyrir honum , ok drepr niðr hǫfðinu , ok svarar svá af miklum móði : Þungt þykki mér þat , at faðir minn elligamall skal lýðskyldr rangligum krǫfum Darii konungs , ok þar með allt fóstrland mitt .
Ok þar mátti hann þá ekki fleira um tala , því at þessu nǽst kom grátr upp , sá er nakkvat svá brá til bernskunnar , ok vara sá af litlu skapi .
Ok með því minnkar hann þá fyrst í stað sína reiði .
Ok nú með þessum ráðum er eftir fara , þá mǽlir Aristoteles svá til hans : Með því at þér sé stórt í hug , þá prýð þú þik fyrst með ráðspekinni .
En tak síðan til vápna þinna eftir fýst þinni .
Ek sé , sagði hann , at þú hefir efni til at verða mikill maðr ok máttugr .
Spari þat nú eigi við þik .
Ok hlýð mér nú vandliga .
Ok man ek kenna þér , hversu þú skalt at fara .
Þat vil ek þér fyrst ráða , at þú sér ráðvandr , at þú hafir jafnan ina beztu menn við þína ráðagerð .
Hlýð ekki á hviksǫgur þeirra manna , er tvítyngðir eru ok hafa í sínum hváftinum hvára tunguna .
Engi skal þá menn hátt setja , er náttúran vill , at lágt siti , því at þeirra metnaðr þrútnar svá skjótt af met - orðunum , sem lítill lǿkr af miklu regni .
Þat er ok órunum nǽst , er veslu batnar .
Eigi lét ek þik þó at auka þeirra manna nafnbǿtr , þótt smábornir sé , er hǿverskliga siðu ok sǿmiligan manndóm hafa fram at leggja móti ǽtt ok penningum .
Gott siðferði skalt þú virða gulli betra .
Ok því skalt þú eigi penninginn láta ráða nafnbótunum , at við honum selja margir svívirðliga sína dáð ok drengskap .
Ef þú skalt dǿma milli manna , þá lát hvárki ráða mannamun .
Fégirnðinni verðr þér þó mest af kennt rangdǿminu , því at hon blindar oftliga réttsýnisaugu .
Ok ef fégirnin , sú er at réttu má kallask lastanna móðir , fǽr of mikinn gang í konungshǫllinni , þá fyrkemr hon ǫllum siðunum ok lǽtr mútugjarnan mann afrǿkjask lǫgunum .
Þat rǽð ek þér , segir Aristoteles , at þú sér mjúkr ok linr lítillátum , auðsóttr ok góðr bǿna þurftugum , en harðr ok óeirinn drambsǫmum .
Flyt oft ór stað herbúðir þínar , því at þá er óvinum þínum óhǿgt við þér at sjá , er þú ert skǫmmum í sama stað .
Oftliga skalt þú ok fylkja liði þínu , at þat nemi bardagalist ok venisk vápnfimi .
Hǫrð áhlaup skalt þú veita óvinum þínum .
Ok ef þú hefir viljann skeleggjan til at vinna mikil verk á þeim , þá man þér til gefask máttr ok megin .
En ef þú þykkisk sjalfr vanfǿrr til vápnaskiftis við óvini þína fyr sakar lítils aldrs , þá lát þó sjá þik undir vápnum með glǫðu hjarta .
Lát þú tunguna berjask ákafliga með eggjanarorðinu , þó at hǫndin sé van - afla til at stýra sverðinu .
Oft hefir hǫfðingjum mikit tjóat at berjask at eins með frameggjan .
Ok ef efaðsamlig bardagalykð skýtr herinum skelk í bringu , þá era betri lǽkning til en blíðligar fortǫlur hǫfðingjans með snarpligri ateggjan .
Ef óvinir þínir flýja , þá rek þú ok fyrstr flóttann .
Nú berr svá at , at í þitt lið komi flóttinn , þá skalt þú síðast á hǽl hopa .
Ok lát þína riddara þat sjá , at þér er afar trautt at renna .
Ok man þeim þá sýnask hǫfuðskǫmm at renna svá svívirðliga undan sínum konungi .
Því nǽst hugsa þú , hversu mikill fjǫlði þinna and - skota sǿkir eftir þér .
En þótt þat sé mikill munr , þá lát þik þat ekki skelfa .
Ef þú sér , at þeir letjask á eftirfǫrinni , þá skalt þú fyrstr aftr snúa þínum hesti ok ríða á óvini þína djarfliga ok neyta þá sverðs þíns snarpliga ok svá ákafliga með þínu liði fram vaða , at varla gefisk þeim tóm til at kalla sik sigraða .
Nú kemr þar , at borgirnar gefask upp í þitt vald eða þú hefir at jǫrðu lagt þá , er eigi vildu sjalfkrafa upp gefask , þá skalt þú upp lúka féhirzlum þínum ok gefa á tvǽr hendr riddurunum ok smyrja svá sár þeirra með gjǫfunum , því at eigi þarft þú aðra lǽkning at fá liðinu heldr en mýkja sár ok sjúkan hug með gullinu .
Svá fǽr ǫr - lyndr maðr sjúkum bót unnit ok auðkýfingr øreiganum .
En ef gullit er ógnǿgra til en vilinn at gefa , þá lát þú þó eigi ástina minnka , þótt fǽttisk gjafarnar .
Með fǫgrum heitum skalt þú lokka liðit at þér ok efna þat , er þú heitr , þegar fǫng eru á .
Stórlátr hǫf - ðingi má jafnan øruggr um sik vera fyrir áhlaupum óvina sinna , því at , hvárt sem friðr er eða ófriðr , þá kemr honum stórlǽti sitt fyrir sterkan borgarvegg .
En smálátum hǫfðingja tjár hvárki rammligt vígi né mikill vápnabúnaðr .
Ok nú veit ek eigi , segir Aristoteles , til hvers þat kemr , fóstrson , at segja þér fleira , af hversu þú skalt með þínum herskap fara .
En þat vil ek þér ráða með þessum hlutum , at þú látir eigi glutranarsama víndrykkju fá of mikit vald á þér .
Lát ok eigi heimskliga konurnar hugsýkja eða vanmegna sterkjan hug .
Ok þú veitir of mikit eftirlǽti vínguðinu , er Bacchus heitir , ok ástargyðjunni , er Venus heitir .
Þá er , sem ok sé lagt á hals þér þat , er svá þjár huginn , at hann gáir ekki at hugsa þat , er viti gegni .
Af þessum hlutum hrǿrizk heift ok hatr ok gerizk margs konar klatr .
Ok eigi eru þeir hlutir , er meirr fyrkomi góðu siðferði en konurnar ok ofdrykkjan .
Vel skyldu þeir , fóstrson , lostasemi stilla , er lǫgunum ok heimsins taumalagi stýra .
Lát þú vel gǽtt allra þes - sa hluta , er ek hefi kennt þér ok fyr hvetvetna fram réttlǽti fylgja ǫllum þínum verkum .
Eigi skal þó réttlǽtit eitt saman , því at þar við skal tempra miskunnina .
Oftliga skalt þú rannsaka ritningar , ef þú vilt margvitr verða .
Lǫgin skalt þú þér ok kunnig gera , ef þú vill réttlátr vera .
Sekra manna mál skalt þú próba sannliga , dǿma reynda hluti lǫgliga , refsa þeim , er sekir eru , réttliga .
Refsingina skalt þú eigi fyrr láta fram koma , heldr en af þér gengr reiðin .
Skalt at þú áminnask eftir teknar sǽttir umliðit sundrþykki .
Ok ef þú , Alexander , lifir svá , sem Aristoteles hefir kennt þér , þá man þitt nafn uppi , meðan heimrinn stendr .
Þvílík ráð kenndi Aristoteles Alexandro , sem nú er sagt .
Ok ǫll varðveitti hann þau vir - kuliga sér í brjósti .
Nú girnizk hann engis annars en ryðja sér til ríkis með oddi ok eggju .
Ok þat gerir hann sér þegar í hug , at ekki vǽtta myndi við honum rǫnd reisa .
Svá gei - sar nú ok hátt hans ofsi , at hann þykkizk nú ǫllum heiminum stýra .
Ok er hann kemr á þann aldr , er mann tekr undan ráðningu , þá gerizk þat til tíðenda , at einn ríkr maðr , sá er Pausonias hét , tekr at elska dróttningina Olympiadem .
Hann fyllizk ok þeirrar dirfðar , at hann drepr konunginn Philippum .
Hugðisk hann þá at frjálsu mundu njóta mega hennar ásta .
En honum varð eigi at því kaupi , því at Alexander lét eigi lǫng frest á fǫðurhefndum .
Ok fǫðurbana sínum valði hann dauðdaga háðuligan ok þó makligan .
Þegar eftir fráfall fǫður síns tekr Alexander til landstjórnar .
Ok því nǽst býr hann sik til hernaðar , eigi at eins sér til frǽgðar ok framkvǽm - ðar heldr ok til frelsis ǫllu fóstrlandi sínu , því er áðr lá undir miklu áþjánaroki .
Alexander var nú nýdubbaðr til riddara svá mikill í hjartanu sem risi , en í brjóstinu sem gamall ok vitr riddari .
Þar mátti þá sjá nýjan ok ungan riddara svá stórhugaðan , at hann vildi þá gjarna stǿrra vinna , en Achilles mátti á leið koma , sá inn mesti kappi , er var í Trójumanna sǫgu .
Ok eigi at eins ǽtlar hann at herja á Darium konung ok á hans ríki , þótt þar vǽri sakar brýnastar , heldr ǽtlar hann , ef ørlǫg banna eigi , at leggja undir sik alla heimsbyggðina .
Borg er sú ein á Grikklandi , er Corinthus heitir .
Af þeim hefir hon nafn tekit , er hana lét gera .
Ok af því , at þessi borg var sterkari ok féríkari en aðrar borgir , þá var hon kǫlluð hǫfuð alls ríkisins .
Páll postuli kristnaði síðan þessa borg .
Ok eftir venju inna fyrri konunga þá tekr Alexander hér með kórónu konungsnafn .
Hér hafði konungr stefnt fjǫlmennt þing .
Á því þingi var svá liði skipat , at þeir menn , er ríkastir váru ok ráðgastir , er senatus heita á latínu , en þat má kallask ǫldungasveit á norrǿnu , sátu nǽstir konunginum á hváratveggju hǫnd .
Þessir menn skulu skipa ok stjórna ǫllu ríkinu með konunginum .
Þessir menn skulu oftarr berjask með djúp - settu ráði ok snjallri tungu heldr en með øxi eða sverði .
Út í frá konungsins ráðunau - tum sátu kappar hans .
Þessir menn láta oft afl viti ríkara ok lifa meirr at dǿmum Achil - lis en Nestoris .
Achilles var af Grikkjum , þá er þeir bǫrðusk við Trojam , vígdjarfastr ok miklu sterkastr , en Nestor spakastr ok forsjálastr .
Frammi fyrir konunginum sat Aristoteles með kler - kasveit sína .
Hann var nú boginn mjǫk af elli ok hvítr fyr hǽrum .
Þessi sveit var vápna - laus , því at hon kunni meira af frǿði en vápnfimi .
Ok er Alexander sá þetta drengjaval , er honum leizk , sem reyndisk , mikill styrkr vera mundi , þá gladdisk hugr hans mjǫk at sénum svá miklum afla .
Dirfð sú , er áðr var ok svá mikil með árǽðinu , at varla mátti vaxa , þá óx hon enn , er hann sá slíkar steðr sinn vilja styðja .
Ok svá sem hann var ǫllum hugsterkari , svá var hann ok ǫllum fríðari .
Ekki þyrfti hann at skrýða sik dýrligu konungsskrúði , at konungr vǽri auðkenndr þar , sem hann var , því at yfirbragð þat , sem honum fylgði hversdagliga , gerði hann auðkenndan af ǫllu folkinu , þótt hann hefði eigi gullliga kórónu dýrum steinum setta á hǫfði sér eða annan konungligan búnað af gullof - num klǽðum , sem þá hafði hann .
Á þeim mánaði , er Junius heitir , var Alexander til konungs tekinn á þessu þingi með vild ok vingan alls stórmennis ok at samþykktum múginum .
Ok þegar í stað þá skifti hann í sveitir riddarum þeim , er hann hafði sér valða .
Ok þat váru fim tigir hun - draða .
Allir hǫfðu þeir einn vilja til at berjask með konungi .
En mikit skilði aldr þeirra , því at eigi at eins valði hann sér unga riddara heldr ok jafnvel aldraða , þá er reyndir hǫfðu verit at hvatleik með Philippo fǫður hans .
Øngan gerði konungrinn þann sveitarhǫfðingja í liði sínu , er yngri vǽri en sextugr .
Ok þat myndi sá maðr ǽtla , er hann hefði eigi fyrr sét þvílíkan her , at slíkir , sem Alexander hafði valit sér sveitarhǫfðingja liði sínu , myndi vera hertogar eða með ǫllu sjalfr senatus .
Með slíku riddaraliði , sem nú er nakkvat frá talt , hafði konungr með sér til herferðar 2 þúsundir ins fjórða tigar af fótgǫnguliði .
Þetta lið var ok undarliga vel búit með vápnum .
Ok þar með hafði þat ǿrit árǽði .
Ok þó at þetta lið vǽri svá margt árǽðissnart , er nú var frá sagt , þá var þó at hváru undarligt , er Alexander skyldi þat fyrir ǽtlask at leggja undir sik allan heiminn eigi með meira liði , ok þat þó enn undarligra , er hann skyldi því á leið koma .
Brátt eftir þat , er konungr hafði þetta lið saman safnat , þá gerðisk þat til tíðenda í þeirri borg á Grikklandi , er Athenae heitir , at einn mikill hǫfðin - gi , sá er Demosthenes hét , eggjaði þess borgarmennina , at þeir neitaði þessum inum nýja konungi .
Ok þeir gína við þessi flugu ok ǽtla at verja konungi borgina , ef hann þar kǿmi .
Alexander spyrr þetta brátt ok skundar þegar hernum til þessar borgar .
Ǽtlar hann ok at lyfja þeim sitt ofbeldi , er fyrstir gerðusk til þess at rísa í mót honum , nema þeir ríði skjótt á vit sín .
Ok borgarmenn finna eigi fyrr , en konungr kemr með herinn at borginni .    
Þeir leggja þegar stefnu með sér í hǫfuðkirkju þeirri , er helguð var Pallade .
Pallas var kǫlluð af heiðnum mǫnnum spekðargyðja .
Á þessi stefnu stóð upp einn ríkr maðr , sá er Aeschines hét , ok talaði þar snjallt ørendi .
Hann andsa - kaði Demosthenem mjǫk um þat , er hann hafði eggjat borgarmenn at snúa í mót konungi .
Ok hann bað borgarlýðinn upp gefask fyr konungi ok biðja sér griða sem fyrst .
Þat ráð tóku þeir , sem þessi maðr kenndi þeim .
Ok því at þeir váru samlendir konungi , þá veitti hann þeim þat blíðliga , sem þeir báðu hann mjúkliga .
Í þessi borg var forðum ríkastr skóli .
Ok því þótti konungi til lítils at berjask við þá , at þeir kunnu betr ritningar at skýra en vápnum at stýra .
Ok eigi varð Alexandro meira fyrir at vinna þessa borg , en nú er frá sagt .
Eftir þetta stefnir konungr her sínum til þeirrar borgar , er Thebae heitir .
Þessi var ein in ágǽtasta borg forðum á Grikklandi .
Ok er konungr kemr at staðinum , þá lúka borgarmenn aftr borgarhliðunum .
Ok því nǽst hlaupa þeir upp á borgarveggina alvápnaðir ok sýna svá konungi , at þeir vilja banna honum borgina .
Ok ef Thebani hefði tekit slíkt ráð sem Athenienses , þá myndi þeir hafa fengit stǫðvat reiði konungs ok fundit þar miskunn ok mildi , sem gnóg var fyrir , ef mjúkliga vǽri eftir leitat .
En því at þeir sýndu konungi mikinn mótgang , þá reyndu þeir þat , at hann kunni refsa þeim þeirra dirfð ok niðra þeirra drambi .
Ok meðan konungr hugsar , hversu hann skyli þessa borg vinna , þá koma til hans hǫfðingjar margir af inum nǽstum borgum ok tjá fyrir honum oftliga , meðan hann sitr um borgina , at þar hefði jafnan uppspretta verit mikils ófriðar í landinu .
Ok þar hefði margs konar ódǿmi orðit í þeim stað , sem segir í mikilli bók þeirri , er heitir historia thebana .
Af slíkum fortǫlum þrútnar mjǫk reiði konungs til borgarmanna .
Ok nú býðr hann sína menn vápnask ok sǿkja borgina .
Ok þeir gera svá .
En borgarmenn láta þegar drífa skot á þá .
Ǽtla þeir , sem þeir gera , at veita hart viðrnám .
Konungsmenn taka þá þat ráð , at sumir brjóta borgarvegginn it neðra með þess konar tólum , sem þar til hǿfði , en sumir skutu skjǫldum yfir þeim ok hlífðu þeim svá við skotum ok grjóti .
Ok er borgarmenn sjá , at konungsmenn mundu brotit fá borgina , þá hlaupa þeir felmsfullir inn af borgarveggjunum ok leita sér fylgsna .
En konungsmenn dynja þegar á hǽla þeim .
Ok drepa þeir hvern , er þeir finna .
Ok er konungr sjalfr gengr í borgina , þá kemr á mót honum sá maðr , er Deades hét .
Hann sǫng fyrir konungi með fǫgrum strengleik þat , er svá mǽlti : Heyr þú , Alexander , inn mildasti konungr , afspringr guðanna .
Hvárt ǽtlar þú þat fyrir at eyða þessa borg með ǫllu ?
Lát þér í hug koma , at Aristoteles fóstrfaðir þinn kenndi þér þat ráð , at þú skyldir vera góðr bǿna þurftugum ok þyrma sigruðum .
Eða hvárt veizt þú þat , at hér var inn helgi Bacchus fǿddr í þessi borg ?
Bacchum kǫlluðu heiðnir menn vínguð sitt .
Hér eru ok mǫrg ǫnnur guð fǿdd , sagði hann .
Einn af þeim , Hercules inn sterki ok inn viðfǫrli , er þú ert frá kominn , konungr .
Þyrm oss þá fyr guðanna sakir , þótt vér sém þess óverðir .
Hugsa svá fyrir þér , at óstǫðugt verðr þat ríki , er litla miskunn hefir með sér .
En ef þú ert enn ráðinn til at láta drepa allan borgarlýðinn , þá lát þú eigi borgina standa með heilu líki , því at hon er ǫll guðunum helguð .
Svá lauk Deades sínu máli , at konungr skipazk ekki við orð hans .
Hann lǽtr alla borgina niðr brjóta svá vandliga , at þar sem áðr hǫfðu verit turnar hávir eða kastalar , þar var nú náliga slétt jǫrð .
Eld lét hann ok alls staðar í leggja húsin þar , sem hann fekk því á orkat .
Síðan er konungr hafði makliga hefnt Thebanis þeirra dirfð ok hafði þar svá kennt landsmǫnnum at þjóna nýjum konungi , þá setr hann til lands at gǽta þá menn , er honum þóttu vel til þess fallnir .
En hann býr ferð sína brott af landinu ok ǽtlar , sem hann gerir at herja á ríki Darii konungs .
Ok nú lǽtr hann skip sín búa ok hlaða af margs konar gǿzku , at þat má hverr maðr ǽtla , at Alexander konungr myndi eigi fá skip nýta mega til slíkrar herferðar .
Svá er sagt , at konungrinn hefði tveim skipum meirr en halft annat 100 .
Ok þegar er til þess var búit , þá láta konungsmenn skip sín ór festum .
Ok þar mátti þá heyra mikinn lúðragang ok þjóðsýnligt ákall .
Þar mátti þá marka , hversu mi - kit flestir unna sínu fóstrlandi .
Þeir Grikkirnir váru nú fúsir til at fylgja konungi ok berjask með honum sér til fjár ok metnaðar .
En allir af þeim í svá miklum her nema einn þá settu augu sín aftr um skut , meðan þeir máttu nokkurn vita sjá til fóstrjarðar sinnar .
Konungr sjalfr leit ald - rigi aftr til landsins .
Svá var honum mikil fýst á , at berjask við Darium konung , at hann gleymði þegar fóstrlandi sínu .
Ok var þar eftir móðir hans ok systr .
En þegar er konungr sá , at Asia kom upp fyr stafn fram , þá gladdisk hann svá mjǫk við , at gleðinni varð nǽsta rúmfátt í brjóstinu .
Ok nú biðr hann sína menn róa fast undir seglum , at þeir mǽtti sem fyrst land taka .
Þeir koma nú svá nǽr landinu , at eigi var lengra til hafnar en ǫrskot .
Ok þá skýtr konungr ǫru á landit upp ok sǽrir svá jǫrð óvina sinna .
Hann kallar þetta giftusamligt heill ok gott sigrmark .
Ok því trúir herrinn allr ok lýstr upp fagnaðarópi miklu .
Því nǽst taka þeir land , kasta nú akkerum ok bera upp landfestar , hrjóða skip sín ok setja landtjǫld .
En eftir þetta starf snǽða þeir fast lengi fram á nóttina .
At komanda morgni gengr konungr á fjall eitt hátt ok sér þaðan yfir landit .
Þar mátti hann alla vega sjá frá sér fagra vǫllu bleika akra stóra skóga blómgaða víngarða sterkar borgir .
Ok er konungr sér yfir þessa fegrð alla , þá mǽlir hann svá til vildarliðs síns : Þetta ríki , er nú lít ek yfir , ǽtla ek mér sjǫlfum .
En Grikkland fǫðurleifð mína vil ek nú gefa yðr upp , segir hann til hǫfðingjanna .
Ok svá treystisk hann nú sinni gǽfu , at honum þykkir , sem þetta liggi laust fyrir .
En hann skiftir nú Grikklandi með þeim af stórmenninu , er honum þóttu þess makligstir .
Hann bannaði nú ok sínum mǫnnum at taka þar strandhǫgg eða gera annat óspakligt , jafnt sem hann ǽtti sjalfr hvetvetna þat , er fyrir var .
Þessu nǽst stefnir konungr til þeirra borga , er nálǽgastar váru .
Ok þeir menn , er þǽr borgir byggðu , þar sem þeir spurðu , at konungr sá inn útlendi var svá friðsamr , ok þeir vissu þó , at hann hafði mikinn afla , þá tóku þeir snjallt ráð ok gefask upp sjalfkrafa í vald konungs þess , er með djúpsettu ráði fekk svá gǫrt , at hann þyrmði óvinum sínum ok lagði þá þó undir sik bardagalaust .
Eftir þetta ferr Alexander konungr á þann hluta ríkisins , er Phrygia heitir .
Þar hafði staðit forðum borg sú , er Troja var kǫlluð .
Þat hafa menn fyr satt , at þessi borg hafi forðum mest verit ok sterkust sem raun bar á , því at Agamemnon Grikkjakonungr sat um hana 10 vetr með marga kappa ok ótalligan her , áðr hann fengi brotit hana fyr Priamo konungi ok sonum hans .
Þangat fór Alexander konungr fyr forvitni , ef hann mǽtti sjá nokkut merki þeirra stórtíðenda , er þar hǫfðu gǫrzk .
Ok hann kom nú þar , sem Troja hafði staðit .
Hennar mátti nú ekki sjá annat en grundvǫll einn .
Þar af mátti þó sjá hversu mikil borgin myndi verit hafa .
Ok nú er konungr hugði at , hvar hverrgi þeirra kappanna , er þar fellu mundu jarðaðir vera , því at var á legsteinum ritat yfir hverjum þeirra , þá kemr konungr þar at , er Achilles var jarðaðr .
En þetta var ritat á legsteini hans .
Hér hvílir Achilles inn sterki , er drap Hectorem son Priami konungs .
Sjá inn sami var svikinn í tryggð ok drepinn af Paride bróður Hectoris í sólarguðs hofi .
Á þenna legtitul sá konungr , því at honum þótti mikils um vert .
Ok eftir þat bar hann sjalfr reykelsi yfir leiðit , sem þar vǽri nokkurr heilagr maðr jarðaðr .
Síðan mǽlti hann : Svá háleit er þessa manns hamingja orðin , er hér hvílir , allra helzt í því , at hans frǽgð man svá lengi lifa .
Ok mikil sǿmð var honum í því at sigra svá mikinn kappa , sem Hector var .
En þat þykki mér honum þó mestr sǿmðarauki verit hafa , at svá góðr klerkr , sem Homerus var , gerði bók um hans stórvirki , þá er allan aldr man uppi vera .
Ok þess vilda ek ǿskja , at nokkurr maðr vǽri mér slíkr eftir líflát mitt , sem Homerus var Achilli , ef vér fám nokkut þess gǫrt , er lofligrar umrǿðu þykki vert .
Sá hlutr er þó svá , at ek kvíða helzt , þó at ek fá undir mik lagt allan heiminn , sem mik varir , at vera myni , at mikil frǽgð lifi skemmr eftir mik , en ek vilda .
Ok ef ek skylda annarshvárs , þá vilda ek himinrí - kis heldr missa en frǽgðarinnar , segir hann .
Eftir þetta mǽlir konungr svá til sinna manna : Látið eigi þat skelfa yðr af hernaði þeim , er þér hafið upp tekit , þótt hamingja sé mjǫk óstǫðug , því at óverðr er sá farsǽldar , er hann vill ekki þola þat , er hart þykkir .
En þótt manni veiti þungt um stundar sakir , þá kemr þó jafnan logn á bak vindi .
En því at yðr man undarligt þykkja , hvað - an ek mega svá mjǫk treystask várri farsǽld , þá vil ek nú þat kunnigt gera , þó at ek hafa hljótt yfir því látit hingat til .
Þá er ek hafða hefnt fǫður míns , bar svá oftliga til , at ek vakða þá um nǽtr , er aðrir sváfu ok hugsaða ek með mér , hvárt ek skylda at eins verja þat ríki , er faðir minn hafði átt , eða afla mér meira .
Ok einshverja nótt at ǫllum ǫðrum sofundum í mínu svefninni , þá er ek vakða um slíkt hugsi , kom mikit ok bjart ljós yfir mik .
Því ljó - si fylgði einn gǫfugligr maðr , ef lofat skal mann at kalla .
Hann var harðla vel klǽddr ok því líkast sem byskupar , þá er þeir eru skrýddir byskupsskrúði .
Tolf inir dýrstu steinar váru settir í klǽði hans framan á brjóstit .
Í enni þessa manns var ritat scilicet tetragrammaton .
Þat fekk ek eigi skilit , segir konungr , því at þat var á þess konar tungu ritat , er mér var ókunnigt .
Síðklǽddr var hann , svá at fyr klǽðunum mátta ek eigi sjá fǿtr hans .
Mikil ógn stóð mér af þessum manni .
Hafða ek tóm til at spyrja en þoran eigi , hverr hann vǽri eða hvaðan ok at hví hann fǿri .
Hann mat ekki kveðjur við mik ok mǽlti svá til mín : Far þú á braut af fóstrlandi þínu , Alexander , því at ek man allt folk undir þik leggja .
Ok ef þú sér mik nokkut sinn þvílíkan , sem nú sýnumk ek þér , þá skalt þú þyrma mínum mǫnnum fyrir mínar sakir .
Ok eftir þat hvarf hann upp í loftit frá mér , segir konungr .
Ok þá fylldi hann herbergit í brautfǫr sinni inum dýrligsta ilm .
Eftir sagða þessa vitran mǽlir konungr svá til riddara sinna : Þat skulu þér vita , inir vǫsku drengir , at í þess trausti , er mér vitraðisk , munu þér yðarn herskap fremja .
Ok nú snýr konungr aftr til sinna herbúða .
En þessi vitran fekk sína framkvǽmð litlu síðarr ok sannaðisk með þeim hǽtti , at eftir þat , er Alexander konungr hafði unnit þá borg á Jórsalalandi , er Tyrus heitir , þá stefndi hann til Jórsalaborgar með miklu liði ok ǽtlaði hann at brjóta borgina en niðra Gyðinga tígn ok svívirða templum domini , sem aðrir heiðnir konungar hǫfðu gǫrt fyrir honum .
Ok er borgarmenn spyrja þessa fyrirǽtlan konungs , þá taka þeir þat ráð , at byskup sá , er þá var at staðnum , gengr út með ǫllum hǫfðingjum borgarinnar ok gerir virðuliga processionem á mót konungi ok ǽtlar svá at svefja hans reiði .
Ok þegar er konungr sér byskup , þá kemr honum í hug , at sá maðr var jafnt þannug búinn , er honum vit - raðisk fyrr meirr .
Ok hann stígr þegar af hesti sínum ok fellr á kné fyr byskupi .
Þetta undruðusk konungsmenn mjǫk , er konungr lítillǽtti sik svá mjǫk , at hann laut þessum manni , þar sem þeir vissu áðr , at hann vildi alla láta til sín lúta , ok þeir hǫfðu hann øngum fyrr sét sitt hǫfuð hneigja .
Þá stǫðvar konungr sitt lið ok kallar stórgǽtinga sína með sér , ríðr síðan í borgina friðsamli - ga , offrar til templum domini margar stórar gersemar , þǽr sem þeir kǫlluðu þǽgiligstar guði , er varðveittu musterit .
Hann heitr ok því Gyðingum , sem hann efndi , at þeir skyldu ǽ í friði vera ok góðu yfirlǽti , meðan hans ríki stǿði .
Sá kvittr kom nú til eyrna Dario konungi , at Alexander konungr var kominn í ríki hans með herskildi .
Ok því at Darius konungr hafði lengi um kyrrt setit í góðum friði , en af vanizk styrjǫld ok ófriði , þá bregðr honum við þessi tíð - endi nokkut .
Ok þó at hann vǽri víðlendari fyr sakir margra skattkonunga , ríkari , miklu féster - kari , af ágǽtu forellri tígnari , fyr aldrs sakir ok frǽgðar í sínum ríkdómi fullkomnari en Alexander , þá varð hann þó þegar í huginum lǽgri , þar sem hann mátti í hvívetna meiri vera , ef hann hefði svá gnógan vilja til at verja lǫnd sín , sem hann hafði ýrin fǫngin á .
Ok því at Darius konungr var friði vanr ok miklu bílífi , þá varð hann rauntregr til ófriðarins .
En at eigi þǿtti svá , sem konungligt vald minnkaðisk eða skelfðisk við þenna tíðendapata , þá lǽtr Darius konungr skera herǫrvar upp um ríki sitt .
Ok honum safnazk brátt ótalligr herr .
Ok í því bili sendir Darius konungr Alexandro konungi bréf þat , er þessi orð stóðu á : Darius konungr konunga frǽndi guðanna sendir þetta bréf Alexandro þjón sínum .
Þótt þú sér , Alexander , líkligr til uppreistar fyrir sakir góðrar ǽttar , þá þyrm þú þó lit - lum aldri ok enn vaxanda .
Óskapligt er at taka aldin af trénu fyrr en fullvaxit er .
Haf mitt ráð ok legg niðr sem skjótast vápn þau , er heimsklig ofdirfð eggjaði þik til upp at taka .
Far heim til móður þinnar ok haf með þér þessa hluti , er ek sendi þér at gjǫf .
Þat er ráðningarsvipa , er aldri þínum hǿfir , ok bǫllr einn , er þér samir enn betr at leika með en skj - ǫldr eða sverð .
Þar með sendi ek þér féhirzlur þǽr , er fá munu þér ýrna skotpenn - inga til at koma heim aftr ósoltnu liði þínu .
En ef svá mikil ǿði býr í þínu brjósti , at þér þykki deild friði betri með mínum fjándskap , þá man ek senda til at refsa þér eigi riddara mína heldr vǽgðarlausa þrǽla , þá er þik skulu í prisund setja ok láta svá bíða hneisuligs dauða .
Þá er Alexander konungr hafði yfir lesit bréf þetta , lǽtr hann sér lítt bregða við þessi ákefðarorð , andvarpar þó við nokkut svá , rǿðir síðan stilliliga til sendimanna Darii konungs : Betr virði ek gǫfugligar gjafar konungs en sjalfr hann .
Bǫllrinn markar með vexti sí - num heim þenna , er ek man undir mik leggja .
Með svipu þessi skal ek temja þá Serkina , þá er ek hefi eftir fenginn sigr upp brotit allar féhirzlur Darii konungs .
Slík orð ritar hann aftr til Serkjakonungs ok setr fyrir sitt innsigli .
Hann gefr sendimǫnnum virðuligar gjafir ok biðr aftr fara við svá búit .
Darius konungr ferr nú með her sinn til ár þeirrar , er Euphrates heitir .
Hon er ein af þeim fjórum , er ór paradiso falla .
Hann sér nú þat af bréfum Alexandri konungs , at eigi man með stóryrðum einum hrinda mega hans hernaði .
Ok á sléttum vǫllum þeim , er lágu við ána , setr Darius konungr herbúðir sínar .
Hann stefnir nú liðinu einhvern dag út á vǫlluna ok lǽtr til taka at telja liðit í sólarupprás .
Ok sú sýsla vinnzk þann dag til kvelds ok fekk þeygi talt .
Ok nú hyggr Darius konungr þat , at fyr sakir mikils vápnabúnaðar ok ótalligs hers myni engi þora við honum rǫnd at reisa .
Nú sendir hann fyr sér með ógrynni liðs hǫfðin - gja þann , er Memnon hét , at reyna styrk Alexandri ok verja honum borg þá , er Sardis heitir .
Memnon hafði 6 hundruð þúsunda liðs .
En þótt Alexander hefði miklu minna lið , þá fekk hann þó sigr fyr hvatleiks sakir sinna manna ok leggr undir sik borgina .
Í borg þessi var Þórs hof í miklu haldi .
Ok í hofinu stóð vagn einn .
Hann var með nokkurs konar vél svá festr við ok eða sila , at engi kunni frá leysa .
Vagninn hafði þar lengi staðit í hofinu .
Ok sá var átrúnaðr borgarmanna , at engi myndi leyst fá skǫk - lana frá okinu , nema sá , er síðan fengi sigrat allt Asiam .
Ok er Alexander konungr spurði þetta , þá var honum mikit um at reyna , hvárt hann fengi leyst knútana .
Ok því at hann vildi gjar - na fyr sik láta fyllask ørlaganna skipan , þá tekr hann upp okit ok vill frá leysa skǫklana ok fǽr eigi leyst .
En at eigi þǿtti þeim svá , er hjá stóðu , sem þetta vǽri konunginum illt heill , þá segir hann svá til sinna manna : Hvárt hyggið ér manni nokkurs at auðnara , at hann fái knúta þessa leyst , eða viti , með hverri list þeir eru saman riðnir ?
Mikill hégómi , segir hann , at trúa slíku .
Bregðr síðan sverði ok høggr í sundr knútana .
Ok hér var nú annathvárt , at Alexander konungr fylldi þat , er ørlǫgin hǫfðu fyrir skipat , þótt hann leysti knútana heldr með sverði en með hǫndum sér , ella sýndi hann þat , at þessi átrúnaðr hafði hégómligr verit .
Nú ferr Alexander konungr heðan til þess stað - ar , er Ancyra heitir .
Ok meðan hann dvelzk þar , þá sendir hann nokkurn hluta liðs síns at leggja undir sik þǽr þjóðir , er Capadoces heita .
Ok er hans menn koma aftr með fengnum sigri , þá stefnir hann með her sínum í mót Dario konungi ok ferr nú svá hvatliga , at þat var nǽr frá líkendum .
Ok því skundar hann svá , at þaðan , sem hann var þá staddr , er at fara inn í megin landsins um þrǫngva dali ok miklar torfǿrur .
Ok ef Darius konungr hefði þannug skjótari orðit , þá hefði hann þar mátt teppa Alexandro stíg .
Darius konungr flytr nú ok á brott herbúðir sínar frá ánni Euphrate .
Þar skortir nú eigi vápnabrak ok mikinn lúðragang .
Hann stefnir ǫllum her sínum í mót Alexandro konungi .
En svá skipar hann liði sínu , at í fyrstu fylkingu var líkneski guðs þeirra , er Jupiter heitir á latínu en Þórr á vára tungu .
Þór var svá umbúð veitt fyrir sakir mikils átrúnaðar , er Serkir hǫfðu til hans , at hann sat í gullligri kerru settri dýrum stei - num .
Frammi fyrir honum var altari fagrliga með silfri búit .
Á altarinu brann eldr mikill fyrir líkneski Þórs .
Eldr sá skyldi aldrigi slokna .
Þat kǫlluðu þeir vígðan eld .
Fyrir kerru Þórs váru margir hestar beittir snjóhvítir at lit .
Tolf þjóðir váru til settar at varðveita þenna blótskap , þǽr er á sína tungu mǽlti hver .
Ok í þessi fylkingu váru þeir menn , er alþýðan hugði , at ódauðligir myndi vera fyrir sakir iðuligrar þjónustu , er þeir veittu guðunum .
Þetta lið allt saman váru 10 þúsundir .
Í annarri fylking váru fremstir frǽndr Darii konungs margir ok gǫfgir með 15 þúsundir .
Þeir váru líkara búnir konum en hermǫnnum , því at klǽði þeirra váru víða gulli búin .
Í miðri fylkingunni sat sjalfr Darius konungr í gullligri kerru .
Þar var skipat á báðar hendr honum mǫrgum guðum þeim , er hann þóttisk mi - kit traust undir eiga .
Uppi yfir kerru konungsins sat einn ari .
Hann var algylltr ok breiddi vǽngina út yfir kerruna á alla vega ok hlífði svá konungi með skugga sínum við sólarhita .
Af þessum búnaði gulli glǽstum ok gimsteinum mátti Darius konungr auðkenndr vera af ǫllum herinum .
Fram - mi fyrir sér hafði konungr skipat 10 þúsundum þess liðs , er allt var spjótat .
Eigi var gull eða silfr sparat við spjótin .
Meirr váru flest gǫr til frǽgðar en fremðar í vápnaskifti .
Darius konungr hafði ok einkum til sett at gǽta sín 200 manna á hvára hlið .
Þeir einir menn váru til þess valðir , er konungakyns váru eða af ǫðrum inum gǫfgustum ǽttum .
Ok at eigi vǽri Grikkjum auðsótt at sǿkja konunginn , þá lýkr hann útan fylking sína með 30 þúsunda fótgǫnguliðs , þess er undarliga var vel at vápnum búit .
Í þriðju fylkingu var móðir Darii konungs ok dróttningin kona hans , bǫrn þeirra ok allt skuldalið hans þat , er honum var mest um hugat .
Þetta lið allt saman fluttisk í fim tegum vagna .
Þat var Serkjum titt í þann tíma , þeim er ríkastir váru , at hafa með sér til bardaga allt hýski sitt ok láta það - an auðins bíða .
Með þessu liði lǽtr konungr flytja fjárhlut sinn á 6 hundruðum múla ok 3 hundruðum ulfalda .
Til gǽzlu við bǫrn ok konur ok konungs féhirzlur var settr fjǫlði bogmanna ok þeirra , er með sløngur fóru .
Síðast fór þat lið , er í Noregi mundi leiðangrslið kal - lat vera .
Margt af þessu liði var lítt vápnat .
En svá mikill múgr var þat allt saman , at eigi fekk talt .
Slíkt er sagt frá liðskipan ok liðsfjǫlða Darii konungs .
En hverr er þetta kallar lygi - liga sagt eða telr slíkt með ýkjum , þá lesi fyrr en fǿli librum Machabeorum þá bók , er inn helgi Hieronymus prestr hefir fǿrt af ebresku í latínu .
Ok vǽntir mik , at hann myni finna þar sagt , at Antiochus Serkjakonungr hafði með sér til Jórsalalands 100 þúsunda fótgǫnguliðs ok 20 þúsundir riddara , þá er hann ǽtlaðisk at sigra Judam Machabeum , er þá var með brǿðrum sínum hǫfðingi yfir Gyðingafolki .
Nú er at segja frá Alexandro , at , hvar sem hann ferr , þá støkkr landsfolkit undan ok eyðir heruðin .
Ok er hann sér þat , þá flytr hann herbúðir sínar til þeirra staða , er gamlir menn kǫlluðu herbúðir Cyri konungs .
Þaðan sendir Alexander konungr Parmenionem þann inn dýrsta hǫfðingja , er var í liði hans , at gǽ - ta borgar þeirrar , er Tarsus heitir .
Landsmenn vildu brenna borgina .
Í þessum stað var síðan fǿddr inn sǽli Páll postuli .
Parmenio býr nú þar fyrir konungi .
En hann kemr sjalfr stundu síðarr .
Eftir miðri borginni fellr á sú , er Cignus heitir , fagrt vatn ok skírt .
Hér fýsir konung til á sund at fara .
Þar var bǽði , at honum hafði heitt gǫrt undir herklǽðunum af miklum sólarhita , því at þetta var um miðsumarsskeið , enda vildi hann fyr metnaðar sakir sýna íþrótt sína .
Hér mátti nú sjá , at skjótr atburðr fekksk við ørlǫgin , ok leitaði þeim um at turna .
Ok í þessum atburð staðnaði nokkut hamin - gja konungsins .
Hann hleypr alsveittr á kalt vatn .
Ok þegar tekr kulðinn at stemma vindǽðarnar .
En konungr stirðnar .
Ok nú verðr hann þegar til lands at leggja sem hvatligast .
Hér af tekr hann nú sótt mikla , svá at sjǫlfum honum þykkir ørvǽnt , at hann myni við rétta .
Hann er nú borinn til her - bergis síns .
En í herbúðum gerizk grátr mikill .
Segir hverr ǫðrum , at konungr er at kominn bana .
Ok svá taka sumir til orðs : Hverr skyndiligr atburðr hefir svá skjótt ráðit konungi várum til bana ?
Þú in óstǫðuga hamingja , hvívetna grimmari , segja þeir , fyr hví vilt þú rǽna konunginn þegar svá dýrligu lífi , sem hann hefir haft ?
Þú vart honum hér til svá mild sem móðir .
Hví vilt þú nú gerask honum grimm stjúpmóðir ?
Heimrinn girntisk á at hafa þenna einvaldskonung yfir sér .
En hvat skal af oss verða , segja þeir , er fylgt hǫfum konunginum ?
Vér megum nú eigi snúask aftr til fóstrlands várs um eyðimerkr , þó at vér vilim .
Eða hvárt munu vér hǫfuðlausir rasa fram í fylkingar óvina várra ?
Eigi sjám vér ok mann makligan til at koma í stað slíkum konungi , sem Alexander hefir verit .
Þetta kvein þeirra Grikkjanna heyrði hamingjan þar , sem hon sat ok velti hvéli sínu .
Hon stendr upp nú , brosir at rǿðum þeirra ok svarar svá því , er á hana var leitat : Fur - ðu mjǫk er mannfolkit blint ins sanna um ørlǫgin , er þat andsakar mik jafnan svá rangliga .
Aðrar gyðjur hafa ok eigi síðr vald en ek at gera , sem þeim líkar .
En hvat sem illa verðr , þá kenna menn mér vǫld af .
Nú gef ek mǫnnunum frið ok farsǽld , þá lofa þeir mik .
En ef ek kippi frá þeim , þá lasta þeir mik svá , sem náttúran hafi mér staðfesti gefit , ef ek hafa vilda .
En ef ek vǽra ǫllum jǫfn ok sifleyti með sama móti , þá munda ek eigi kallað hamingja .
Náttúran hefir mér þat lǫgmál sett , at ek skyla aldrigi um kyrrt sitja ok hafa lausung fyrir staðfesti .
Síðan er hamingjan hafði þetta rǿtt , þá tók konungr þegar nokkut at styrkna , því at vindr náði þá smám ok smám at renna í ǽðarnar .
Þó hafði hann iðraverk mikinn .
Ok nú sezk hann upp við ǫlboga ok rǿðir svá fyrir sínum mǫnnum : Hvárt man óvinaflokkr várr skulu hér í herbúðunum spenna Alexandrum konung sigraðan bardagalaust ?
Því at svá nálǽgr , sem herr Darii konungs er oss , þá fær nú ekki seinni lǽkningu komit við sótt mína .
Eða munu þeir berkja skulu yfir váru herfangi riddarar Darii en Alexander man útlagr ok dýrðarlauss vera flettr kastaðr á bera jǫrð óvina sinna ?
Nei , segir hann , allt man ǫðruvís verða .
Freisti lǽknarnir fyrst , ef þeir megi mér nokkura bót vinna .
Ok viti þeir þat , at meirr leita ek fyr lǽkningina tómstundar til at berjask við Darium konung heldr en at len - gja líf mitt .
Ok víst þykki mér bardagafrestin verri en sjúkleikr sá , er ek hefi , því at , þótt ek sjá sjúkr ok ek mega ekki annat gera en sýna mik fyrir minni fylkingu , þá munu þegar óvinir várir flýja en mínir menn flóttann reka .
Slík ákefð konungsins ok rasandi bardagafýst aflar liðinu mikils ótta , at skjótar atgerðir lǽknanna mundi sótt hans auka .
Philippus konungr faðir Alexandri hafði fengit honum lǽkni þann , er ok hét Philippus .
Þessi inn sami maðr var viðrstaddr rǿðu konungsins ok hét því , at hann mundi fá gǫrt hann heilan á þriggja nátta fresti , ef hann vildi á kyrrðum hafask .
Ok þótt konungi þǿtti lǫng heilsubið ok bardagafrest , þá dvelzk hann þar þó í borginni Tarso , svá sem lǽknir beiddi .
Á þessi stundu kemr til konungs bréf , er Parmenio sendir honum .
Þat stóð á bréfinu , at Darius konungr hefði heitit Philippo miklu fé ok systur sinni með , at hann skyldi svíka Alexandrum í drykk .
Nú kom inn þriði dagr frá því , er konungr hafði sóttina tekit .
Ok þá fǿrir Philippus honum heilsudrykk þann , er hann hafði búit .
Konungr trúir nú lǽkninum illa fyrir þat , er á bréfinu stóð .
Ok í því , er hann tekr við dryk - kinum , þá fǽr hann í hendr honum þat sama bréf , biðr hann upp lesa .
Ok meðan Philippus less yfir bréfit , þá hyggr konungr at vandliga , ef honum bregði nokkut við .
Ok eigi fǽr hann þat sét .
Ok þegar er hann hefir yfir lesit , þá mǽlir hann til konungs hlǽjandi : Minn herra , segir hann , byrg úti hrǽzluna ok ger þik ká - tan .
Lát ǽðarnar taka styrk af heilsudrykk þessum , er ek gef þér af heilum hug .
En gjar - na vildi sá , er mik hefir í róg borit , at þessi sótt atgerðalaus hefði þik til til bana leitt .
Ok at vísu er annathvárt , at hann ǫfundaði mína kunnustu .
Eða fyrmundi þér lífsins konungr .
Ok þat hygg ek sannara , er síðr skyldi .
ok víst sýnir sá sik illviljaðan ok svikanna sekjan , er hann sannar þeim á hendr svikin , er sykn er .
En svá gerir oft vándr maðr , at hann bregðr því ǫðrum , er hann veit á sjalfan sik .
Ok af slíku svá verðr réttlátr maðr oftliga fyrdǿmðr af ljúgfróðri hirð , en sá leystr er sakbitinn er .
Síðan er Philippus hafði sannliga fyrir sik svarat , þá biðr hann konung óhrǽddan drekka .
Ok hann gerir svá .
Eftir tekinn drykk fǽr konungr heilsu sína ok slíkan styrk afls ok hugar , sem hann hafði fyrr haft .
Hǫfðingjarnir renna nú á hals Philippo lǽkni hverr at ǫðrum ok þakka honum heilsu konungsins .
Kalla hann nú verit hafa fǫður fóstrjarðar sinnar ok gǽzlumann .
Annan dag eftir stígr konungr á hest sinn ríðr um allar herbúðir ok sýnir sik heilan , skekr ór liðinu alla ǽðru þá , er gǫrzk hafði af sjúkleik hans , ok styrkir herinn með blíðu yfirbragði sjalfs síns ok fǫgrum fortǫlum .
Síðan er herr Alexandri inar nálǽg - stu borgir ok hann sjalfr hafði fórnat guðunum slíkt , sem hann hét til heilsu sér , þá fǽr hann til þeirrar borgar , er Ixon heitir .
Þar kemr Parmenio í mót konungi .
Hann hafði unnit þessa borg ok støkkt í brott borgar - lýðnum en búit þar fyrir konungi .
Í þessum stað hefir Alexander konungr hirðstefnur ok leitar ráðs við hǫfðin - gja , hvárt þaðan skal bíða þess , er Darius kemr með her sinn , eða skal enn stefna fram lengra til móts við hann .
Frá því er sagt , at Parmenio gefr konungi þat ráð , at hann skyli fram halda liðinu í fjallaklofa nokkurn þar , sem Darius konungr var at kominn ǫðrum megin með her sinn .
Segir Parmenio svá , at í þrǫngva dal þeim munu jafnmikil vera verða brjóst á fylkingum konunganna , þótt Darius hafi lið miklu meira .
Ok þetta ráð verðr tekit um síðir með vild allra hǫfðingja en atkvǽði konungs .
Þat gerizk til tíðenda , meðan Darius konungr dvelzk í þessi borg , er fyrr var nefnd , at sá maðr er borinn í róg við hann , er Sisines hét .
Hann hafði verit harðla kǽrr konungi .
En nú var honum þat kennt , at hann hefði tekit fé til af Dario konungi at svíkja Alexandrum .
En þat var til þess haft , at hann leyndi bréfi nokkuru , því er honum hafði sent einn af riddurum Darii konungs .
Ok fyr þá sǫk var hann drepinn at vitanda konungi fyr logna sǫk at því , sem flestir ǽtluðu .
Nú er at segja frá Dario konungi , at þá , er hann er kominn fram at þrǫngva dal þeim , er fyrr var getit , með allan her , kemr í mót honum með mikla riddarasveit gerzkr maðr einn , sá er Timodes hét .
Hann hafði orðit landflótti af Grikklandi .
Þessi maðr býðr Dario konungi lið sitt .
Ok hann þiggr þat .
Hann gefr honum ok þat ráð , at hann skyli aftr snúa her sínum til valla nokkurra sléttra ok berjask heldr þar við Alexandrum , er hann megi við koma ǫllu liði sínu .
En ef konungi þykki svívirðligt aftr at snúa ok sýnizk herinum , sem þat myni illt heill at hopa þegar á hǽl , þá biðr Timodes , at hann láti brott fara fjárhlut sinn flestan allan ok þar með ófǿrt lið , konur ok bǫrn .
Fái þar svá lið með , at þat folk megi óhrǽtt um sik vera .
Ok ef svá illa verðr , segir Timodes , at hamingja vill Alexandro betr en oss í inum fyrsta bar - daga , þá sýnizk mér vǽnna , at fjárhlutr várr sé hirðr ok liðit sparisk sumt til þess at rétta þann bakslett , ef vér fám nokkurn .
Láti guðin oss engan fá .
Mikit óráð at gefa í einum bardaga allt senn í vald hamingjunnar þat , er við liggr .
Þetta var nytsamligt ráð , er hann gaf konungi .
En þó sýndisk ǫðruvís hǫfðingjum þeirra Serkjanna .
Ok þess fýsa þeir Darium konung , at hann láti drepa Timo - dem ok sveit hans alla .
Kveðask þat ǽtla , at því hafi Timodes þetta ráð gefit , at hann mundi sér ǽtla fjárhlutinn allan , ef Darius yrði sigraðr .
Hlaupa síðan aftr með fénu í Grikkjakonungs her .
Ok kaupa sik svá í frið við Alexandrum .
Darius konungr hlýðir ekki á þessar fortǫlur , því at hann var mildr maðr ok góðgjarn , lǽtr sér allt róg illt þykkja , en svarar svá þeirra rǿðum : Verði þat eigi , segir hann , at ek láta drepa þá menn , er mér hafa gǫrzk handgengnir ok gefit sik í mitt vald .
Skyli konungr láta slíka óhǿfu vinna ?
Nei , segir hann , aldrigi skal svá ljót ófrǽgð fá saurgat elli mína .
Síðan þakkar konungr Timodi sýn - dan góðvilja .
En svívirðligt sýnizk honum aftr at snúa liðinu .
Þykkir svá , sem margir munu kalla flótta .
Ok nú langar hann mjǫk til , at bardaginn skyli takask sem fyrst ok í dal þeim , er fyrr var getit .
En þat ráð tekr hann af þeim , er Timodes hafði gefit honum , at hann lǽtr brott flytja mestan þora fjárins til borgar þeirrar , er Damascus heitir , ok ferr þar með mikit lið .
En hann lǽtr dróttningina ok móður sína ok son sinn 7 vetra gamlan bíða í herbúðum þess , er at hendi kemr , vill í því halda venju inna fyrri konunga .
Inn nǽsta dag fyrir þann , er Darius konungr vissi , at bardaginn mundi takask á , gengr hann upp á hól einn lítinn , er var í millum herbúðanna .
Hóllinn var allr gróinn útan af ilmandi grǫsum .
Í ofanverðum holminum stóð eitt fagrt tré , þat er laurus heitir .
Annan veg út í frá fellr á ein mikil .
At ánni fram ganga tveim megin vallgrónir bakkar .
Til þessa staðar lǽtr Darius konungr blása ǫllum her sínum .
Kallar síðan hǫfðingja til sín ok skipar til , hvar hverr þeirra skal í fylkingu vera með sínar sveitir þá , er bardaginn tekzk .
Ok er hann hefir því skipat , sem honum líkar , þá lítr hann yfir liðit , er sat á vǫllunum út í frá hauginum .
Darius konungr var inn tíguligsti maðr ok af því inu góða yfirbragði , er hann hafði , mundi hverr dugandi maðr í herinum þykkjask skyldr til at veita honum slíkt , er mǽtti , þótt hann þegði sjalfr .
Síðan talar hann fyrir liðinu ok hefr svá mál sitt : Hér er nú þat lið sam - an komit , er ek veit jafnan sigrsǽlt verit hafa .
Ok er þat eigi undarligt fyrir því , at þér Serkirnir eruð ok arfar guðanna komnir frá Belo konungi , er fyrst hefir af várum frǽndum verit hafðr í guðatǫlu .
Verið øruggir ok óskelfir í hjǫrtunum .
Gefið ekki rúm hrǽzlunni .
Eigi er sem þér mynið við ofrefli eiga .
Refsing má þat kalla en eigi bardaga , er konungr hegnir þrǽla sína , þá er sik gera svá djarfa , at þeir taka vápn honum í móti .
Þessi inn skakkborni sveinn Alexander , er vér hyggjum , at sé son ins ódyggva Neptanabi , hefir látit gefa sér konungsnafn ok hyggr nú þat , þar sem hann er í broddi lífs síns , at ekki myni við honum standa .
Rasar hann án ráði .
Gefr ekki gaum , hvat fyrir er .
Vill heldr , þótt hann viti vísan bana sinn , berjask en lifa við ósigr .
En þegar hefir honum nú nokkut ǫðruvís tekizk , en hann hugði , því at fyrir várum mǫnnum hefir hann látit mikinn fjǫlða sinna riddara .
Ok af því grunar mik , at hann treystizk sér minnr en var .
Mikil skǫmm , at fáir þrǽlar ok fátǿkir , þeir er ekki bein hafa í hendi , skulu þora í mót at rísa hǫfðingjum þeim , er fyrir eigu at ráða mestum hluta gulls þess , er í heiminum er .
Vita vilda ek , hvaðan Alexander tekr þá dul , at hann myni njóta mega þess ríkis , er sá inn ágǽti konungr Cyrus hefir átt , er sigr fekk , hvar sem hann barðisk í heiminum .
En þótt hann sé dauðr , þá ríkir hann enn fyrir mik , er í hans stað em ek kominn .
Ok at mér lifanda lifir enn hans hamingja .
Allir menn vitu þat , at vér Serkirnir erum frá risum komnir , því at vér finnum ǽttartal várt til þeirra ritat í annálum .
En vér megum á stór - virkjum þeim , er eftir þá lifa , sjá hvílíkir þeir hafa verit .
Bǿkr várar vátta , at þeir bǫrðusk við guðin sjǫlf .
Þeir gerðu stǫpulinn Babel , hǫfðu tigl fyrir grjót en bik fyrir lím .
Várir forellrar hafa ok eftir leift þá ina miklu Babylon , er nafn tók af tungnaskifti .
Heilir svá .
Nú með því , at þér séð komnir frá slíkum afreksmǫnnum , kallið aftr til yðar þeirra styrk .
Verið karlmannliga fǫðurleifð yðra .
Gǽtið vandliga sǿmðar ok frǽgðar .
Látið eigi fátǿkjan ok útlendan sigrvegara troða jǫrð ok afreksverk feðra várra .
En ef svá skammsamliga verðr , at sá inn ódyggvi flokkr óvina várra komi nokkurum á flótta , þótt þér vilið eigi fyr mér berjask eða fyr eignum ok óðulum eða ná - grǫnnum yðrum , snúið þó aftr til bardagans fyr sakir kvenna yðarra ok barna , því at folk munu fjándmenn várir spenna í herbúðunum , ef þér vilið eigi verja , ok gera sér at herfangi .
En eigi hrǽðumk ek at hváru , at svá verði , því at svá hefir mik dreymt , sem vér mynim sigr fá .
Ek þóttumk sjá í svef - ninum , at landtjǫld Grikkja loguðu .
Ok ek sá Alexandrum klǽddan pellsklǽðum eftir þeim sið , sem er í Babylone .
Ok í borgina var hann kominn ok leiddr handtekinn fyrir mik .
Því nǽst þótti mér hann hverfa .
En til hvers dvel ek mik í slíkri rǿðu ?
Sver ek þess fyrir sólina , er upp rennr í váru ríki , at hverr , sem á flótta snýr , skal minn fjándmaðr vera .
Ok er konungr hafði svá talat , þá kemr hlaupandi njósnarmaðr einn með þeim tíðendum , at Alexander hafi snúit á flótta ok þorat eigi at bíða þess , er Darius kǿmi með her sinn .
Segir hann hafa hlaupit á fjǫll ok skóga ok stefnt svá út til hafs it beinsta .
Konungr trúir því , er þessi skrǽfa segir í vil honum ok verðr harðla glaðr við , eggjar nú , at eftir skyli halda sem harðast .
Ok herrinn allr stefnir þegar yfir ána , er fell skammt frá herbúðunum , sem fyrr var sagt .
Vanda þeir nú lítt leiðna .
Dreifizk liðit mjǫk , því at hverr stefnir þat , er gegnst þótti , at sem fyrst mǽtti komask fyrir þá Grikkina ok snúa þeim aftr .
Hvert rasar þú inn feigligi fjǫlði ?
Segir meistari Galterus , er versat hefir sǫgu þessa , ok snýr svá rǿðu sinni til þeirra Serkjanna .
Hvárt ǽtlið þér , at Alexander myni flýja , sá maðr , er flóttann hyggr hverjum lesti ljótara , en hrǽðizk þat eitt , at þér mynið flýja ?
Ok ef hann skyldi kjósa , hvárt hann vildi heldr flýja ok hafa sigr eða verjask ór stað ok vera sigraðr af flóttamǫnnum , vǽri sá einn fyr hendi at taka þann kost annanhvárn .
Meiri ván , at hann efaðisk í , hvárt honum þǿtti minnr til sǿmðar .
Nú er aftr at hverfa til sǫgunnar sjalfrar ok frá því at segja , at herr Darii konungs sǿkir hart fram til borgarinnar Ixon .
Ok nú verða varðhaldsmenn Alexandri varir við hermenn , því at þeir mega sjá ljómann af gulli ok gimsteinum , er liðit hafði borit á sik ok vápn sín .
Heyra þeir ok vápnabrakit ok þekkja jóreykina , er svá váru miklir at lǫngum fal sólina .
Ok einn varðhaldsmaðr , sá er fekk sét herinn af hóli nokkurum háum , hefir þegar á rás til borgar - innar ok segir Grikkjum , at Darius konungr er nú ókominn at eins með svá mikinn her , sem engi maðr man fyrr þvílíkan hafa sét .
Alexander konungr trúir þessu trautt , því at hann angrar ekki annat en frest barda - gans .
Ok þegar er hann veit til víss , at hersagan man sǫnn vera , kallar hann hátt ok mǽlir svá : Vápn , vápn , Grikkir .
Ok fyrst verðr hann sjalfr búinn af staðnum ok hleypir í móti Serkjum ok hjal - mat ok brynjat riddaralið , svá hvat sem búit verðr .
Svá rasar soltinn vargr til bráðarinnar , þá er hann fǿðir á sér hvelpa sína .
Þeir ýla þegar , er þeir missa mjolkr ór þurrum spenum .
Ýling þeirra ok dreyrgjarn sultr keyrir varginn um síðir í búfjárhaga at leita sér matfanga .
Smalasveinninn leysir þegar hunda sína , er hann sér varginn .
En hann stefnir at fénu eigi at síðr .
Smalinn veit eigi , hvert hann skal undan halda .
Þykkir , sem vargr myni fyrir vera , hvert sem hann snýr .
Með þessum hǽtti geysizk Alexander í mót óvinum sínum þeim , er því trúðu , at hann mundi flýit hafa .
Ok þegar , er Serkir sjá herinn fara í móti sér , þá vita þeir , hvat hrǽddrinn er .
Sýndisk þeim nú eigi , sem þeir hǫfðu ǽtlat , at Alexander snøri baki við .
Nú sundrask mjǫk fylkingar Darii konungs af ákalli ok þys þeim , er varð þá , er saman dró liðit .
Margar tungur gengu ok í herinum .
Ok varð af því seint at gera ráð fyrir svá miklum múg .
Var ok flest allt liðit betr búit til rásar en bardaga .
Darius konungr fǽr nú þó skipat her sínum í fylkingar í annat sinn .
Hann gerir nú þat ráð , at þegar , er herr hans kǿmi fram ór dalnum þannug , sem rúmlent var , skyli gerða útan um fylkingar Grikkja með múginum svá , at þeir mǽt - ti engan veg undan komask .
Þetta ráð hefði Dario nytsamligt verit , ef framgengt yrði .
En hamin - gjan , sú er hverju ráði er ríkari , gekk í móti , því at Alexander kom í mót honum fram í dalnum þar , er svá var þrǫnglent , at jafnmikil urðu vera brjóst á fylkingunum .
Bardagi þessi tóksk í heraði því , er Cilicia heitir , skammt frá Ixon þeirri borg , er fyrr var nefnd , ok í dal einum þrǫngum , sem nú hefir sagt verit .
Nú er frá því at segja , at Alexander fylkir liði sínu .
Fótgǫngulið skipar hann í fylkingarbroddinn .
En fyrir inn hǿgra fylkingararm setr hann þann hertoga , er Nicanor hét .
Hann var son Parmenionis .
Ok með honum þá hǫfðingja , er svá heita Ptolemaeus ok Amyntas , Perdiccas ok Coenus , Clitus ok Meleager .
Hverr þessa var hertogi yfir sínu liði .
Inn vinstra fylkingararm skal verja Parmenio sá maðr , er einn var frǿknastr af Grikkjum , ok með honum Craterus ok Antigonus ok Philotas son Parmenionis annarr , er nǽr var bezt vígr í herinum .
Frammi fyrir ǫllum merkjum var einn ungr maðr á hesti þeim , er Bucifal heitir , ekki dǽlligr bleyðimǫnnum undir brún at líta .
Þat var sjalfr Alexander Macedo .
Nǽstr honum var jafnan sá maðr , er Hephaestion hét trúnaðarmaðr hans einn , jafn konungi at aldri ok klerkdómi en fríðari sýnum .
Ok nú ríðr konungr , síðan er hann hefir svá skipat liðinu , frammi fyrir fylkingum .
Biðr hertogana berjask hraustliga .
Mǽlir blíðliga til vina sinna .
Hvessir sljóva .
En brýnir hugrakka .
Nú semr hann ok þrøngr saman í annat sinn dreifðar fylkingar .
Þrǽlum heitr hann frelsi en gnógligu gulli félausum ok fégjǫrnum , ef þeir vilja vaskliga berjask .
Sumum bendir hann með spjótskafti sínu , at skjótara gangi .
Með slíkum svá fortǫlum ríðr hann um herinn .
Ok þar með eggjar hann bogmenn , at þeir bendi boga sína þegar , er Serkir koma í skot - fǿri .
Biðr hann ok þá , er með sløngur fara , at þeir láti ok ekki sein at sér .
Bǿnir hann ok , at þegar , er í hǫggfǿri má koma , skyli þeir ólatliga brytja með øxum ok sverðum .
En meðan herrinn dvelzk ok Grikkir bíða með fylkðu liði þess , er Darius kǿmi , þá talar Alexander svá fyrir liðinu : Heyrið ér inir frǿknu drengir , er komnir eruð frá bardagaguðinu sjǫlfu , er Mars heitir .
Ok þér , er svá hafið framizk í mǫrgum stórvirkjum , at allr heimr girnizk at hafa yðr sér til lávarða .
Nú er sá dagr kominn , er vér hǫfum ýskt , at koma skyldi .
Á þessum degi vill hamingjan gefa þann sigr , er hon hefir oss oft heitit .
Þenna sigr bendi hon þegar fyrir í Europa , þá er þér brutuð Thebas alla til jarðar ok drápuð allan borgarlýðinn en tǫmðuð Athenas með ógn einni saman .
Hér meguð ér nú sjá fyrir yðr óvígligan her ok kvensligar fylkingar , er allar þykkja skína af gulli ok gimsteinum .
En þat sama glys , er þeir hafa þar á sik borit , sýnir oss , at vér megum heldr vǽnta þaðan herfangs en háska , því at með vápnum skal sigr vega .
En blautir menn ok bílífi vanir kunna ekki annat en ógna .
Hrǽð - ask þeir sverð ok sár .
Ok lítt munu vápn yður hafa raufat innyfli þeirra .
Ok litlu blóði munu þeir út hafa hellt , áðr en þeir munu flýja .
Þá man ek reyna , hversu mjǫk þér hirðið um mik , er ek sé sljó sverð brotin en hlífar klofnar af stórum hǫggum .
Hǫnd hǫggvanda man vilja sýna , ok sverð man sanna , sem reitt er , hversu mjǫk yðr kemr Alexander í hug .
Sigrið nú þá , er þegar eru , sem sigraðir sé .
Vitið at sjalfs síns fjándmaðr er sá , er hann reiðir sljóliga sverð at óvin sí - num .
Ok skemma vill sá sitt líf , er hann lengir líf óvinar síns .
Ok engi er þat mildi at þyrma mót - stǫðumǫnnum sínum í bardaga .
Þung er sú hǫnd sjalfri sér ok maklig afhǫggs , er hon vegr spar - liga .
Slenskaparfullir menn þora at hlaupa í dauðann þá , er þeir taka at falma , en þora eigi at verja sik ok forðask svá dauðann .
Látið yðr nú í hug koma , hversu mǫrg rangendi eða marga bardaga ok stór manndráp Grikkir hafa þolat hǫfðingjum ór Asia .
Ǽtlið ér þǫrf vinna , at frǽndr einir gjaldi þess , er feðr gerðu ?
Eigi er fullhefnt , þótt þessi múgr sé allr niðr drepinn , er þér séð hér fyrir yðr .
Allt Asia skal gjalda þeirra hervirkja , er gǫr hafa verit í Europa .
Media skal gjalda með Dario konungi þess hernaðar , er Xerxes konungr hefir gǫrt í Grikklandi .
Berið nú þá fram merkin þar eftir , sem ek skal fyrir fara , ok ryðið með sverðunum gǫtur í gǫgnum fylkin - gar þeirra .
Bardagans vil ek hluttakari vera með yðr en herfangsins eigi .
Því skuluð ér með yðr skifta , at fullu vinnzk mér ágǽtit eitt saman .
Fjárins ann yðr en mér frǽgðarinnar .
Svá talar Alexander .
Ok þegar eftir þat hlaupask at fylkingar .
Ok þá ljósta Serkir upp herópi miklu , ok svá Grikkir it sama .
Þeyta nú hvárirtveggju lúðra sína ok herhorn , svá at byll í ǫllum fjǫllum þeim , er í nánd eru .
Aldrigi hafði dvergmálinn ok veitt hljóðunum fleiri andsvǫr en nú .
Frá því er nú at segja , at hér verðr kostr at sjá , sem ǽtla má , mǫrg ok ágǽtlig vápn .
En þó báru ein af ǫllum ǫðrum .
En þat váru vápn Darii konungs .
Eigi var sparat gull við þau .
En þó var miklu meira vert um hagleik þann , er þar var á .
Skjǫldr hans var sjaufaldr á þykktina en lagðr allr útan með gulli .
Þar váru skrifa - ðir á frǽndr ok forellrar Darii konungs ok stórvirki þeirra .
Risarnir , er fyrst gerðu stǫpulinn Babel eftir Nóaflóð á velli þeim , er Sennaar heitir .
Ok þar eftir tungnaskifti .
Í ǫðrum stað á skildinum var skrifaðr Nabuchodonosor konungr ok þat , er hann fór til Jórsalaborgar með her sinn ok vann borgina , braut til jarðar templum domini ok alla borgarveggi , gerði hertekinn Gyðingalýð , ok hafði Sedeciam konung , er hann hafði blinda látit , heim með sér til Babylonem .
Þat var allt skrifat á skildinum , er inum fyrrum konungum hafði vel tekizk .
En þat var allt látit niðri liggja , er þeim hafði til svívirðingar gǫrzk .
Í þriðja stað var þat skrifat , er Balthasar konungr drakk ór gullkerum þeim , er Nabuchodonosor hafði te - kit ór templo domini , ok hǫndin sýndisk rita á hallarvegginum þat , er engi fekk skilt nema Daniel spámaðr .
Á listunni útan um þessar sǫgur var saga ins ágǽta konungs Cyri , er sigraði Lydiam ok Croesum konung , er blekkðr var af spádómi sólarguðs .
Þessi stórtíðendi váru þar ǫll á skrifuð , sem hér er nú nokkut bréfat af .
En þat eru stórsǫgur , ef þǽr eru greiddar út í gegnum .
En þat er at segja frá ǽfilokum Cyri konungs þess , er hvervetna er getit á bókum , at dróttning ein , sú er Tomyris hét , reis í mót honum .
Ok í þeirri sókn , er hon háði við hann , fell Cyrus konungr .
Um þann atburð rǿðir svá meistari Galterus : Hó , hó .
Blekki - lig er þessa heims hamingja .
Ok oft sýnizk þat , hversu vǫlt hon er .
Cyrus konungr var á sínum dǫgum víðlendstr konungr ok sigrsǽlstr .
Hans frǽgð hafði farit of allan heim .
Ok hvar sem hann hafði við lent , urðu allir fyrir honum at láta .
En svá ríkr ok máttugr sem hann var , þá fekk þó ein kona sigrat hann .
Eigi skyldu dauðligir menn , segir hann meistarinn , stǿrask af gefnum ríkdómi .
Ok fyrlíta sér minni menn .
Eigi skyldu þeir ok inir sigrsǽlu vera óþakknǽmir við inn hǽsta sigrvegara .
Sá er gefa má styrk ok ríki sigr ok auðǿfi , sá inn sami má þat allt í brott taka þegar , er hann vill .
Nú er til sǫgunnar at snúa ok frá því at segja , at vápnabrak ok brestir af stórum hǫggum sigra lúðragang , svá at heyrir trautt eða eigi .
Ok svá þykkt drífa nú spjót ok ǫrvar ok alls konar skotvápn , at varla má sjá fyrir heiðan himin .
Konungr sjalfr Alexander ríðr fyrst fram svá snart til at jafna sem steinn af valsløngu ok þar at , er gulllagðir skildir ok hjalmar settir af dýrum steinum segja til , at heldr munu fyrir vera konungar en kotkarlar .
Ok þar stefnir hann at , er merki var borit fyrir Dario konungi .
Þat var flugdreki gylltr allr .
Hann gapði munni , er vindr blés framan í ginit , ok var hrǽðiligr at sjá .
Meðan Alexander konungr leitazk um , hvern hann finni makligan til at leggja fyrst við jǫrðu , þá ríðr í mót honum hǫfðingi sá , er Arethas heitir .
Hann var greifi yfir Syria .
Leónsmerki hekk af hans spjótskafti .
En hjalmr hans þótti loga af car - bunculo þeim , er í var settr .
Arethas leggr í skjǫld Alexandri með spjóti svá fast , at spjótskaftit brast í sundr .
Ok nú leggr Alexander í mót í skjǫld Arethae ok í gegnum skjǫldinn ok þréfalda brynju , svá at spjótsoddrinn nemr í hjartanu stað .
Grikkir ljósta þegar upp ópi miklu ok kalla þetta verk mikinn sigr ok sigrvǽnligt heill , er konungr sjalfr hefir svá rǫskliga vakit víg fyrstr manna .
Eftir þenna atburð taka saman at riðlask mjǫk sveitirnar .
Ok nú ríða fram þeir hertogarnir Clitus ok Ptolemaeus , menn hølzti vaskligir undir vápnum at sjá .
Ok svá fara þeir geystir í móti sínum fjándmǫnnum , sem soltinn leó móti sénum yxnaflokki .
Ptolemaeus ríðr at þeim riddara , er Cleocas heitir , ok leggr til hans í vangann en út um annan , svá at þar flýtr heilinn í brott , hrindr honum svá leiknum dauðum til jarðar .
Clitus ríðr at þeim riddara , er Ardophilus heitir , ok leggr í skjǫld hans spjóti .
Ardophilus leggr ok í mót í skjǫld Cliti .
Svá leggja þeir fast , at í sundr brestr spjótit hvárttveggja .
Eftir þat skiftask þeir hǫggum við , þar til er um síðir falla til jarðar hestar þeirra ok sjalfir þeir af mǿði langrar ok snarprar sóknar .
Ok svá liggja þeir hríð , sem eigi sé líf með þeim .
En er mǿðin tók nokkut af þeim at renna , þá kemzk Clitus fyrri á fǿtr .
Ok þá er Ardophilus leitar við upp at standa , setr Clitus sverðit á hals honum .
Ok gerir skjótan skilnað búks ok hǫfuðs .
Nú ríðr fram af Serkjum einn ágǽtr hǫfðingi , er Matheus heitir , fríðr maðr sýnum , snjallr í máli ok góðr til vápns .
Ok í vinstra fylkingararmi Grikkja drepr Matheus þann riddara , er Iollas hét .
Philotas son Parmenionis , er var einn af hǫfðingjum þessa fylkingararms , vill hefna síns félaga .
Ok høggr eftir Matheo með sverði .
En kviklátr hestr , er Matheus sat á , berr hann undan hǫggvinu .
Philotas høggr þá til riddara þess , er Ochus heitir , ok tvískiftir á honum síðuna .
Eftir þetta hǫgg ok mǫrg ǫnnur stór , er Philotas gefr Serkjum , leggja fast at honum riddarar af Hyrcani .
Ok er Grikkir sjá , at hann á við mikit ofrefli , þá stefna til fulltings við hann þeir hertogarnir Antigonus ok Coenus Craterus ok Parme - nio faðir Philote sá maðr , er alls var þess hluttakari , er Alexander gerði , svá at frásagnar vǽri vert .
En betr ǽtla ek sama , segir meistari Galterus , at þegja yfir , meðan má , hver gjǫld Parmenio tók sinna tilverka .
Antigonus ríðr at þeim manni , er Phelax heitir .
Ok høggr til hans með sverði , svá at hann þarf eigi fleira .
Coenus leggr spjóti til þess manns , er Mida heitir .
Ok af því lagi fǽr hann bana .
Craterus stefnir at þeim manni , er Amphilocus heitir , ok veitir honum áverka .
Þrífr síðan í hjalm hans .
Ok steypir honum ørendum til jarðar ór kerru , er hann hafði setit í .
Craterus vinnr ok á þeim manni , er stýrt hafði kerrunni , svá at hann dregr eftir sér iðrin , hrindr honum síðan á fǿtr sínum lávarði .
Parmenio gengr fram móti Serkjum eftir vanða .
Ok nú ríða at honum riddarar .
Annarr heitir Dimus .
En annarr Isannes .
Hann var konungborinn maðr .
Þeir leggja báðir senn spjótum á hǿgri síðu Parmenionis .
Hann bifazk ekki við lǫgin .
En kallar á gerzkan riddara þann , Orestes heitir .
Sá hefir látit hest sinn .
Ok hefir á rás upp í fjallshlíðina .
Snú aftr sem bráðast til bardagans , segir hann .
Ek skal gjalda þér aftr hest þinn .
Síðan snýzk hann við Isanni ok leggr framan í brjóst honum .
Ok hrindr dauðum aftr af hesti - num .
En fǽr þann sama hest Oresto .
Eftir þat ríðr hann at Dimo ok høggr af honum hǫndina .
Steypir honum af hesti .
Hleypir síðan á hann ok gerir hann óvígjan með ǫllu .
Því nǽst drepr hann Agilon ok annan Elan , inn þriðja Cherippum .
Hann var ǽttaðr af Arabia .
Nú ríðr fram einn af Grikkjum , sá er Eumenides hét , ok vinnr mikit illt á Serkjum , vegr stundum með sverði .
En stundum með skotvápnum .
Diaspen drepr hann með sverði , en skýtr með ǫru í auga þeim manni , er Eudochius hét .
Eumenides brytjar mǫrg bein Serkja .
Ok ríðr yfir margan hǫfðingjabúk í bardaganum .
Nicanor son Parmenionis vegr eigi sljóligarr í inum hǿgra fylkingararmi en þessir , er nú hefir frá verit sagt .
Ok nú ríðr at honum einn ungr maðr , er Edimus heitir , fríðr sýnum ok vel borinn , því at hann var kominn frá Cyro konungi .
Hann høggr í skjǫld Nicanoris .
En þar hrýtr af sem hagl af húsi .
Stǫðugt hús hirðir eigi um reiði loftsins .
Skjǫldinn sakar ok eigi lítit hǫgg .
En þó reiðizk Nicanor við ok leggr spjóti framan í glyggit , er á var brynjunni fyrir auganu .
Ok spjótsoddrinn hǿfir augat ok rennir svá til , at hann tekr jafnvel sýn frá því auganu , er heilt var útan .
Frá því er nú at segja , at sá maðr gengr hart fram í liði Serkja , er Negusar heitir .
Hann var ríkr hǫfðingi af Nine - ve kominn frá Nino konungi , er gera lét þá miklu borg .
Hann vegr með breiðøxi mikilli .
Stundum skýtr hann gaflǫkum .
Stundum berzk hann með sverði .
Gerzkan mann þann , er Elis heitir , skýtr hann í gegnum með gaf - laki .
Með sverðinu høggr hann hǫnd af þeim manni , er Dorilus heitir .
Øxina keyrir hann á hals þeim manni , er Hermogenes hét .
Ok eigi þarf hann fleira .
Philotas Parmenionis son sér nú , hversu mikit illt Negusar vinnr á Serkjum .
Ok feykir at honum með brugðit sverð .
Høggr síðan til hans í gullroðinn hjalm þann , er skein af piripo þeim , er í stóð .
Sverðit sveðr af stálhǫrðum hjalmi .
En missir þó eigi með ǫllu , því at þat tekr af hǫndina vinstri , er Negusar hafði brugðit upp fyrir andlit sér .
Ok nú býzk in hǿgri at hefna systur sinnar ok reiðir upp øxi svá snart , at þat hǫgg mundi fǿrt hafa Philotam til heljar , ef eigi vǽri af honum borit .
Amyntas einn af hertogum Grikkja ríðr at í þessu svarfi .
ok Bregðr skildi við hǫggvinu .
Negusar høggr rauf á skjal - darbuklinu ok festir þar øxina .
Ok er hann vill á brott kippa øxi sinni , þá verðr Philotas enn nǽr staddr .
Ok skellir af honum hǫndina í ǫlbogabót .
Sár ok sút gera margan mann sterkan .
Negusar lítr á stúfana ok sér nú , at hann man ekki vega mega til fulltings Serkjum .
En þó vill hann veita þat , er hann má , ok lǽtr nú fallask fyr fǿtr hesti riddara þess , er Iollas heitir .
Hestr fellr um hann ok Iollas af hestinum .
Ok þau sǫmu spjót , er Grikkir hǫfðu ǽtlat , at Negusar skyldi á gista , standa nú gegnum Iollam ok hest hans .
Af þessi hrapan allri saman ok miklum vápnagang lézk ok Negusar við hølzti mikinn hraustleik .
Nú taka dauðir búkar at þekja jǫrðina hvervetna .
Vellir fljóta af blóði .
En dalverpi fyllask ǫll .
Af hvárumtveggjum fellr nú mikit lið en þó miklu meira af Serkjum .
Taka nú mjǫk at þynnask fylkingar þeirra ok þeir at digna , þótt enn vǽri ótal liðs eftir .
En þótt Grikkir vǽri fáir hjá Serkjum , þá letjask þeir þó ekki á sókninni , því at dirfð ok árǽði bǿta þeim liðskortinn .
Ok nú er Serkir taka á hǽl hopa , þá ríðr fram konungrinn sjalfr Alexander svá snart , sem elding flygi .
Hann ryðr sér gǫtu í gegnum fótgǫngulið ok svá riddaralið .
Vandar eigi , þótt þykkt sé fyrir skipat spjótum ok sverðum .
Vill at vísu ná Dario , fyrr en flóttinn bresti .
En einn gǫfugr frǽndi Darii , er Oxatreus heitir , þrøngr saman fylking hans , svá at Alexander náir eigi sǿkja sjalfan Darium .
Nú tekzk af nýju mikit mannfall í hvárratveggju lið .
Hǫfðingjarnir sjalfir taka nú at falla hverr at ǫðrum .
Bardagagyðjan , er Bellona heitir , hristir dreyruga vébranda ok sár alls konar dauða .
Sumir eru skotnir í gegnum barkann eða í smáþarmana .
Sumum liggr heilinn úti .
Sumir fá bana af skotum eða sløngum .
Halsbeinit er brotit í sumum .
En iðrin liggja sumum úti .
Mǫr - gum verða ok sverð at skaða .
Annarr deyr nú , en annarr er dauðr með ǫllu .
Annarr sprǫklar nú .
En an - narr er fullsǿfðr .
Sá maðr var í liði Serkja , er Zoroas heitir , egipzkr maðr af borg þeirri , er Memphis heitir .
Hann var auðkenndr af ágǽtligum vápnum þeim , er hann bar .
Ok hann kunni mest í herinum af astronomia ok vissi gǫrla af náttúru himintungla , nǽr vera mundi ár eða óáran snjósamr vetr eða vaxt - samt vár , heitt sumar eða þat haust , er vín þrífisk á .
Musicam kunni hann ok harðla vel .
Ok allan stjǫrnugang skilði hann ágǽtliga .
Ørlǫg manna vissi hann ok fyrir af stjǫrnuíþrótt sinni .
Ok þat er skjót - ast at segja frá , at alla heimsins náttúru hafði hann lukt sér í brjósti .
Ok nú hafði Zoroas sét fyrir af stjǫrnugang , at hann mundi skammt hafa ólifat .
En því at eigi fekk hann heldr en aðrir ørlǫgum umturnat , þá kostgǽfir hann sem mest at ná fundi konungsins sjalfs Alexandri ok girnizk mjǫk á at falla fyrir vápnum svá virðuligs hǫfðingja .
Ok því at hann hatar lífit en elskar barda - gann , þá rasar hann fram í fylkingarbroddinn í mót Alexandro .
Ok þegar , er Zoroas fǽr sét konunginn , þá lǽtr hann drífa þykkt at honum skotvápn ór kerru , er hann sat í .
Eigi gremr hann at eins konunginn at sér með vápnagangi , heldr lǽtr hann fylgja brigzli ok eggjan svá mǽlandi : Heyr þú , Neptanabi son , eilíf skǫmm móður þinnar .
Hví glatar þú sárum ok vinnr á slenskaparmǫnnum ?
Snú heldr á mik upp ǿði þinni .
Ok ef þú hefir enn nokkurn kraft með þér , þá legg mik við jǫrðu , því at mínum riddaraskap fylgja sjau spekðaríþróttir .
Em ek af því verðr at bera tvau ciapell af lauro , annat fyrir rid - daraskap en annat fyrir klerkdómi .
Svá mǽlir Zoroas .
En Alexander konungr vill eigi reiðask við ákǫstum hans .
Heldr vill hann miskunna þeim , er girnizk at deyja fyrir hans vápnum , ok svarar honum svá blíðliga : hó hó .
Skyssi mikit , segir hann , hverr sem þú ert , þá bið ek , at þú lifir ok fyrirfarir eigi í dauða þínum herbergi svá stórra íþrótta .
Ok aldrigi skal mín hǫnd eða mitt sverð saur - gask í svá margvitrum heila .
Ert þú harðla nytsamligr heiminum .
Eða hver villa eggjar þik at vilja svá hrapa til helvítis , þar sem engi vizka má þrífask ?
Svá mǽlti konungrinn .
En Zoroas hleypr ór kerrunni ok at konungi ok høggr til hans með sverði á lǽrit þar , sem mǿtizk brynjan ok brynhosan .
Ok helgar svá vígvǫllinn með konungs blóði .
Nú reiðizk konungr , en keyrir þó brott hest sinn með sporum til þess , at hann megi þyrma Zoroe ok tempra svá reiði sína .
En Meleager einn af hertogum Grikkja fleygir at í því ok høggr undan Zoroe báða fǿtr í knésbótum í einu hǫg - gvi .
Eftir þat hlaupask margir at ok brytja Zoroam í smátt ok gjalda svá stjǫrnum aftr þann , er eftir þeirra gang trúði sín forlǫg fara mundu .
Nú snýr ǫllu mannfalli í lið Darii konungs .
Ok eigi veit hann sjalfr , hvat til ráðs skal taka .
Hann sér alla vega frá sér vígvǫllinn flóa af blóði sinna manna .
Sér ok margan hǫfðingja liggja hjá sér ørendan .
En þeir , er hann treystisk bezt , taka nú flýja .
Ok sá , er stýrt hafði kerru konungsins , liggr hǫfuðlauss millum hestanna , er dregit hǫfðu kerruna .
Ok iðrin hans , er úti liggja , vefjask um fǿtr þeim .
Ok meðan Darius konungr efazk í , hvárt hann skal á fǿti flýja eða veita sér sjalfr bana , þá skýtr Perdiccas , einn af hertogunum , spjóti til konungsins .
Þat nemr stað í hǫfðinu .
Beinin verja þó heilann , svá at hann sakar eigi .
Þá hleypr Darius konungr ór kerru sinni .
Ok vill eigi berjask lengr við ofrefli .
Leggr nú á flótta ok rennr með ótígnum mǫnnum þat , er beinst var , um fjǫll ok skóga , þar til er sá maðr , er Auson heitir , setr undir hann hest .
Ok nú ríðr Darius konungr yfir Euphraten ok nemr eigi stað fyrr en í Babylone .
Matheus verðr nú varr við ok aðrir þeir , er enn vildu heldr berjask en flýja , at Darius konungr hefir lagt á flótta .
Ok þegar minnkar dirfð þeirra við þetta .
Ok nema þeir at þjóna felmtinum .
Snerisk þar nú skjótt staðfestin í hrǽzlu .
Hǫfðingjarnir flýja nú hverr at ǫðrum .
Eigi standa þar ok ótígnir eftir , er tígnir flýja .
Ok vara þat undarligt , at allir leitaði nú undan , því at nauðsyn er , at limirnir skelfisk , þá er hǫfuðit bendizk .
Grikkir reka flóttann í ákafa .
Ok gefa mǫr - gum ekki góðan bakslett .
Fellr nú sá margr með skǫmm í flóttanum , er hann átti kost at falla með dáð ok drengskap fyrir konungi sínum ok fóstrlandi .
Síðan er Grikkjum leiddisk at reka flóttann , þá slíðra þeir sverðin sǫdd af mannadrápi .
Ok nú biðr Alexander konungr , at þeir skyli saman sópa herfanginu .
Grikkjum ferr fimt upp at lúka féhirzlum Serkja .
Vanda þeir eigi , hvárt lyklar fin - nask .
Síðan fara þeir á skóga at leita þess fjár , er Serkir hafa þar hirt í fylsknum .
At saman komnum herfanginum skiftir Alexander konungr fénu með liði sínu .
Nú klyfja þeir hesta sína ok hlaða vagna af gulli ok gersemum troða sekki sína , þar til er þeir spýja ór sér gullinu ok hafna bǫndum þeim , er gǽta skyldu fengins fjár .
Yfrit fé þykkir hǫndum þeirra nú saman komit .
En ágjarn hugr vill enn meira .
Ok enn fylla þeir hosur sínar af því , er eigi fǽr annarsstaðar rúm , ok kyrtla sína fyrir .
Sumir fara til þannug , er kvennaflokkar eru fyrir .
Ok slíta af þeim eyrnagull ok gullnisti ok að - rar gersemar , er þǽr hǫfðu á sik borit .
Sumir leggja þegar blóðgar hendr um hals þeim , kyssa ok kreista , skammask ok eigi at leika fyrir alþýðu augliti slíkt annat , er þá lystir .
Mǫrg lǽtr þar sinn meydóm .
Ǫnnur sveitin , sú er sǿkir , saurgazk af leikinum .
En sú fǽr líkn , er verzk með sút ok sorg , því at nauðung ok ofrefli minnkar jafnan sekð þess , er þolir ok fyrir verðr .
En eftir því sem byrjar konungligri tígn , þá lǽtr Alexander konungr aka í gylltum kerrum með allt tengðalið Darii konungs til herbúða sinna með móður hans ok systur , er bǽði var ok kona hans , ok son hans 7 vetra gamlan .
Svá var mikil mildi konungs , at hann var þannug til móður Darii , sem hann mundi til sinnar móður , ef hon vǽri þar .
Dróttning , konu Darii , kallar hann systur sína .
Sveininn gerir hann sér at óskbarni .
Svá mikil manndómsást byggði brjóst konungs í þann tíma , ef upp tekinn háttr heldisk með honum , at engi ófrǽgð mǽtti saurga hans ina bjǫrtu frǽgð .
En síðan er fenginn auðr Serkja .
Ok þeirra bílífi gaf óvenju framgang en fjárins gnótt , vanstillis móðir , talði hvetvetna sóma , þá tók hamingjan at spilla náttúrunni .
Ok lestir at stemma kraftanna rás ok þeim aftr at snúa , því at sá inn sami , er fyrr var mildr óvinum sínum , gerðisk síðan fjándmaðr sumra vina sinna , lét drepa þjó - nustumenn sína sjalfs ok ǽtlaði engan hlut hermanninum bannaðan .
Ok því at segja verðr bǽði ljúft ok leitt , þá kom þar , at Alexander konungr kallaðisk son Jovis , er heiðnir menn trúðu vera himnaguð .
Ok hann bauð ǫðrum at kalla sik svá , því at metnaðr hans gekk allt yfir mannligt eðli , þá er honum leiddisk at vera maðr at eins ok þótti lítils vert at vera hǽstr jarðligra hluta .
Eftir þat er Alexander konungr hefir skift herfangi með herinum , sendir hann Parmenionem með miklu liði til Damascum þess ørendis at ná því mikla fé , er Darius hafði þangat sent til gǽzlu , sem fyrr var sagt .
Þat varð eigi torvelt , fyrir því at greifi sá , er settr var yfir þessa borg af Dario , unni nú betr fjárins þeim , er sigrazk hafði , en sveik þann , er sigraðr var , ok dró borgarmenn á tálar , bað , at þeir gǽfisk upp í vald Grikkja , því at jafnskjótt skifti hann trúna - ði sínum í greyskap , sem hann sá hamingjuna skiftask millum konunganna .
Parmenio vill engi grið gefa þeim , er svá trúnaðartómir eru , hleypr á þá þegar ok drepr þar mikinn múg .
Þat fór , sem makligt var , at greifinn fell með því liði , er hann dró til dráps með sínu vélrǽði .
Þetta spyrr Darius konungr brátt , at Grikkir hafa gefit hans mǫnnum enn mikit slag ok tekit fyrir honum ógrynni fjár .
En skjótar skaðabǿtr þykkizk hann fá , þá er sá maðr kemr til hans , er honum kann þat segja , at greifinn hefir fallit í fyrstu fyrir sjalfs síns svik .
Ok eigi nennir Darius heðan af at segja hamingju blinda vera með ǫllu , þar er hon geldr stundum vándum mǫnnum aftr af réttri vág , sem þeirra flǽrð hefir til þjó - nat .
Slíkt svá bar í bǿtr Dario konungi , þótt nú taki þungt veita .
Sannaðisk hér þat , sem mǽlt er , at fátt er svá illt , at einugi dugi .
Þá er 7 dagar váru liðnir frá bardaga þeim , er nú hefir nokkut verit frá sagt , ok Alexander konungr hafði jarða látit lík tíginna manna þeirra , er fallit hǫfðu , eftir þeim sið , er þá var , ferr hann til þeirrar borgar , er Sidon heitir .
Ok eftir þat , er hann hafði þat folk undir sik lagt , er þá borg byggði , stefnir hann til þeirrar borgar , er Tyrus heitir .
Ok þegar , er Grikkir nálgask þessa borg , sjá þeir , at borgarmenn munu heldr vilja verjask en upp gefask .
Alexander konungr verðr glaðr við , er hann skal fyrir hafa fundit þá menn , er eigi spari viðr at nema .
Þeir skipask fyrir á borgarveggi til varnar , hafa víða sett upp flaka til hlífðar móti grjótflaug .
En þar sem þeirra missir , er þykkt skarat skjǫldum fyrir .
Grikkir sǿkja fast at , en borgarmenn verjask ok virkða vel .
Láta þykkt drífa skot ok grjót .
Mǫrg valsløn - gva hǿtir þar dauða þeim , er undir borgarveggjunum eru .
Lengi berjask Grikkir við þessa borg .
Þeir leggja skipum útan at henni , því at hon var sǽborg .
Veita nú harða atsókn bǽði af sjá ok af landi .
Þar kemr enn , at þeir fá brotit þessa borg .
Ok þegar er þeir ná inngǫngu , drepa þeir allt þat , er fyrir verðr , unga menn sem gamla , konur sem karla .
Engu þyrma þeir .
En þat heldr til þess , at Alexander konungr hafði , fyrr en hann settisk um borgina , gǫrt riddara sína til borgarmanna at bjóða þeim frið , ef þeir vildi gefask í hans vald .
Þeir launuðu svá konungi boðinn frið , at þeir níddusk á sendimǫnnum ok drá - pu þá .
Ok fyrir þá sǫk urðu þeir fyrir svá grimmri konungsreiði ok misstu líknar af honum , sem vert var , at þeir hǫfðu drepit þá , er þeim buðu frið ok grið af konungi , ok gerðu þat níðingsverk , er øngum duganda manni er geranda , þótt fullr fjándskapr sé meðal manna .
Ok því biðr Alexander konungr , at drepa skyli , sem skjótast má , allt folk í borginni fyr útan þat , er í heilug hof kǿmisk .
Nú gerizk mikit brak ok hǫrmuligr grátr í staðinum .
Konur ǿpa , sem þǽr mega mest af taka .
Grikkir hugsa nú , hver - nug þeir skyli skjótast eytt fá þessu folki .
Ok þat ráð taka þeir , at eldr er lagðr at borginni þeim megum , er vindr stendr mest at henni .
Soltinn eldr fleygir , þegar er hann magnazk , í húsaþǫk .
Ok því meirr hungrar hann , er honum gefzk meira til matar .
Svá látask nú tígnir sem ótígnir .
Allir borgarmenn deyja .
En mikil grein er á , hversu þeir deyja .
Sumir hrǽðask eldinn mest .
Ok at þeir forðisk hann , hlaupa þeir á vápn Grikkja .
Sumir hlaupa í eldinn , at þeir forðisk vápnin .
Sumir hlaupa út af borgarveggjum á sǽinn ok drekkja sér sjalfir til þess , at þeir forðisk eld ok vápn .
Sumir leita sér fylsk - na , leggja síðan snǫrur á hals sér , ok kyrkja sik í hel .
Vilja heldr drepa sik sjalfir en vera drepnir af Grikkjum .
Sumir , þeir er áðr hafa barizk , skammask enn at flýja , kjósa heldr at deyja fyrir lǫgum ok réttendum , fyrir frelsi sínu ok fǫðurleifð .
Þetta var sómasamligt dauðakyn ok skemmðarlauss dauði at forðask eigi bana sinn með hrǽzlu , verjask heldr með drengskap , sem hér gerðu margir , þeir er runnu móti dauðanum , til þess at þeir hefndi sín sjalfir á Grikkjum , ok eigi spǫrðu veita stór hǫgg ok þiggja .
Ok fengu þeir fyrir sik sitt jafnvirði .
Ekki gerir nú meira manntjón en eldrinn .
Ok þar kemr , at sú in ágǽta borg Tyrus , er Agenor konungr hafði reisa látit í fyrstu , brennr upp ǫll ok verðr at ǫsku ór miklu mannvirki .
Í þessi borg hefir fyrst fundizk ok kennt verit stafróf á ebresku , ef því má trúa , er fornskáldin hafa sagt eða fréttir hafa frá farit .
Agenor konungr , er reisa lét Tyrum , sem sagt var , var Cadmi , er fyrst fann stafróf á grikksku .
Ok eru stórar sǫgur frá þeim , þǽr er finnask munu í þeirri bók , er heitir Ovidius magnus .
Aldrigi var þessi borg unnin fyrri , en Alexander konungr vann hana .
Ok eigi varð hon upp reist fyrr en af kristnum mǫnnum þeim at veitanda , er þeir hafa nafn af tekit .
Þar hefir síðan verit dýrkat af rétttrúuðu folki nafn ins krossfesta , þess er bǽði eignazk með fǫðurligu valdi þessa borg ok allar aðrar ok man jafnan hafa vald yfir .
Þessi borg Tyrus , er nú var niðr brotin , mǽtti varat hafa við aðrar þjóðir í austrhalfu heimsins , at engi dirfðisk at brjóta bág við Alexandro konungi .
Borg heitir Gaza , er þó þorði við at rísa .
Þat folk , er hana byggði , vildi veita Dario konungi .
Ok því byrgðu þeir ǫll port þá , er guðajafninginn Alexander konungr nálgazk þessa borg með lið sitt .
Vilja freista , ef trúnaðr sá , er þeir veita Dario konungi , fái sigrat hamingju Alexandri konungs .
Þar tekzk nú bardagi með Grikkjum ok borgarmǫnnum .
Þeir verjask vel .
En Grikkir sǿkja ok fast at .
Hér gerizk mikit mannfall í hvárutveg - gja liði .
Ok meðan sókn var sem ákǫfust , hleypr einn borgarmaðr á fund Alexandri konungs , sem hann vildi sér friðar biðja .
Hann hafði þó brugðit sverð undir skildi .
Ok þegar er hann kemr svá nǽr konungi , at sverðit má taka til hans , bregðr hann því upp undan skildinum , er minnst var - ði .
Ok høggr til hǫfuðs konungi .
En því at ørlaganna skipan verðr sinn framgang fá ok forlǫg manna fara , sem fyrir er ǽtlat , þá skelfr hǫndin .
Ok fǽr hann ekki reitt sverðit , sem hann vildi , því at Lachesis ein af þeim þrimr systrum , er ørlǫgum stýra , vill eigi , at Alexander konungr verði vápndauðr , þar sem nú var þegar fyrir búit eitr þat , er hann skal drekka ok honum man at bana verða á 10 vetra fresti .
Alexander konungr verðr skjótt varr við , hvat þessi maðr vildi gera , ok býðr , at af honum skyldi hǫggva þá sǫmu hǫnd , er sverðit hafði fram reitt , ok með því sama sverði .
Nokkur hvíld hafði orðit á barda - ganum .
En síðan er þessi atburðr varð , veita Grikkir af nýju harða atsókn .
Konungr sjalfr berzk ok í ákafa .
Einn af borgarmǫnnum skýtr til konungs spjóti .
Þat kemr á ǫxlina vinstri .
Ok fǽr hann þar sár af .
Annarr sendir honum stein .
Hann kemr á lǽrit .
Ok verðr konungr þar ok sárr af .
En þó at hann hefði fengit 2 sár , þá leggr hann eigi niðr at heldr upp tekna sýslu , því at hann hirðir meirr um frǽgð en langlífi .
Eigi léttir konungr fyrr , en hann hefir drepit hǫfðingja þann , er haldit hafði þessa borg af Dario .
Ok eftir þat gefask borgarmenn upp .
Síðan ríðr Alexander konungr í borgina með her sinn .
Því nǽst skipar hann ríki sínu með inna beztu manna ráði .
Ok setr hǫfðingja yfir allar borgir þǽr , er hann hefir undir sik lagt .
Ok síðan ferr hann til Egiptalands .
Ok eigi skilzk hann þar við fyrri , en þat er lagt undir hans vald .
Eftir þat fýsizk hann at fara vestr í Libyam ok sǿkja Þórs hof þat , er eitthvert var í mestu haldi fyrir vísdóms sakir þess , er menn þóttusk þar fá .
Þat var kallat templum Hammonis .
Þangat var at fara harða mikit torleiði , þótt fáir menn ok vaskir velðisk til þeirrar farar , því at betr megu sǿkja langan veg ok torsóttan fáir en margir .
Þar þyrstir jǫrðina til dǫggvar ok himin til regns .
Samr hiti er þar jafnan .
Ávaxtlausir sandar eru þar , þeir er ekki má gras á þrífask .
Þetta kalla menn sandhǫf .
Þá er sólin hefir lengstum þerrt sanda þessa með sínum hita , ok blási síðan vindr á ok rugli þann tíma sandinum þeir , er yfir fara , verðr þat þvílíkr stormr til at jafna af sandfoki , sem bárufall á sǽ .
Ok slíkir háskar þykkja þar vera á þurru landi sem svelgr í hafi eða Syrtes ok Scylla , þeir háskar er svá heita .
Yfir þetta torleiði ferr Alexander konungr með lið sitt .
Ok fǽr þar mikit manntjón .
Sumir spýja ór sér sandi , en sumir kafna í sandfoki .
Eigi þarf starf fyrir hafa at grafa þá niðr , er þar látask , því at sandbáran hylr þá skjótt .
Þat vǽri líkara , þótt Grikkir hefði farit jafnlanga stund yfir stóran sǽ , at eigi hefði þeir þar harðara niðr komit en í sandhǫfum þessum , er nú fóru þeir yfir .
Hvergi sjá þeir hér mannaspor eða handaverk .
Ok hvergi fá þeir sét upphǽðir né skóga .
Slíkan ófǿruveg fara þeir fjóra daga .
Ok þá koma þeir at kveldi dags í skóg þann , er templum Ha - mmonis stendr í .
Stórmikit skarð varð í þessi fǫr á liði Grikkja .
Nú finna þeir í skógi þessum brunn þann , er stǫðvar þorsta þeirra ok frásagnar er verðr fyrir sína náttúru .
Þá er sól gengr sem hǽst um miðjan dag , er þessi brunnr ískaldr .
En svá tekr hann at orna , sem sól gengr til viðar .
Um miðnǽttisskeið vellr hann af hita ok þverr þá mjǫk .
Síðan kólnar hann , svá sem dagr nálgazk , þar til er hann verðr enn ískaldr um miðjan dag .
Ok ferr svá jafnan .
Alexander konungr ferr síðan til hofsins ok gengr til fréttar um forlǫg sín við líkneski Þórs þat , er þar var dýrkat í hrútslíki .
Ok at fengnum andsvǫrum spurðra hluta ok offruðu miklu fé snýr konungr aftr til þeirrar borgar á Egiptalandi , er Memphis heitir , þó at hann vǽri fúss at fara út á Bláland ok þannug , sem ófǿrt vǽri fyrir hita sakir .
En því at Darius konungr hafði kveðit á dag , nǽr hann skyldi berjask við Alexandrum konung , ok vildi skǫmm vera láta bardagafrest , þá fengusk Alexandro konungi nú fyrir því skyldari sýslur en brytja blámenn .
Meðan Grikkir hafask slíkt at , sem nú hefir sagt verit , þá safnar Darius konungr liði um allt ríki sitt ok endrbǿtir styrk sinn í annat sinn .
Darium konung eggjar mjǫk til bardaga svívirðing sú , er hann fekk í inum fyrra , ok þat annat , at hann vǽntir , at nú myni betr takask en fyrr .
Jafnvel safnask nú til herbúða Darii kot - karlar sem riddarar .
Grǿnar ekrur ok þyrnafull jǫrð taka nú kveina um þat , er verkfǿri skulu hvíld taka .
Øxn þeir , er áðr váru vanir arðr at draga , verða nú beittir fyrir vagna .
Hverr ulf - aldi verðr krafðr til herfarar .
Fílar eru ok búnir til bardaga , hvar sem þeir fásk , ok hafa byr - ðar ekki smáleitar , því at hverr þeirra hefir á baki sér kastala .
Svá búask ok nautrekar sem annat folk til þessar orrustu .
Svá mikill herr safnazk nú Dario konungi , at Xerxes konungr hafði aldrigi jafnmikit lið þá , er hann herjaði til Grikklands .
Ok var þat lið þó svá mikit , at þat drakk upp sumar ár með ǫllu .
Ok eigi dró Agamemnon konungr jafnmikit lið saman í Auliðe ey er þat , þá er hann bjósk at herja til Trojam .
Ok hann blóta - ði til byrjar dóttur sinni eftir fyrirsǫgn Calchantis spámanns .
Ok firðisk svá guðareiði .
Sá herr var þó svá mikill , at hafit vannsk varla skipastóli Grikkja .
Alexander konungr undrazk mjǫk , er hann spyrr þetta , svá margar þúsundir sem fyrir skǫmmu váru niðr drepnar , at Darius konungr hefir nú saman dregit meira lið en fyrr .
Þannug svá undraðisk Hercules , þá er hann fekksk við Antaeum , er kallaðr var jarðar sonr .
Antaeus var ǽ því sterkari , er hann fell oftarr .
Ok olli þat því , at hann tók afl af móður sinni hvert sinn , er hann lét fallask til hennar .
Ok er Hercules fann þat , hóf hann Antaeum upp á bringu sér ok mǽlti svá : Fyrir ekki skal þér koma þetta bragð .
Hingat skalt þú þá falla .
Síðan kreistir hann Antaeum við bringu sér , þar til er ǫnd gengr ór honum .
Með þeim hǽtti undraðisk Hercules ok , þá er hann barðisk við Hydram dreka þann , er jafnan fekk tvau hǫfuð í staðinn , þegar er eitt var af honum hǫggvit , þar til er Hercules fekk af honum stýft með brǫgðum sínum ǫll í senn .
Þat er nú nǽst at segja frá Alexandro konungi , at hann ferr yfir ána Euphraten með allt lið sitt .
Ok þá spyrr hann þau tíðendi .
Ok hann sér nokkut af , at Darius konungr hefir sendan Matheum með miklu liði til at brenna borgir allar þǽr , er í nánd váru , ok jafnvel alla akra til þess , at Grikkir snerisk aftr .
Ok at eyddum heruðum þrøngði sultr þeim til af at láta upp teknum hernaði .
Ok þeir ørvǽnta sér yfirfarar um brenndar byggðir .
En Alexander konungr treystir enn sinni gǽfu .
Ok girnizk nú sem oftarr til ins mesta metnaðar , en vandar eigi , þótt Grikkir fasti nok - kura daga , heldr fram fǫrinni jafnt sem áðr , þótt Darius konungr hafi lítt blíðliga fyrir honum búit .
Alexander konungr ferr nú sem hvatligast allt þar til , er hann kemr yfir á þá , er Tigris heitir .
Ok fyrir þá sǫk heitir hon svá , at hon fellr strítt , ok ferr svá skjótt til at jafna sem it flugskjóta dýr þat , er tigris heitir .
Þat er skjó - tast at segja frá fǫr Alexandri , at hann sǿkir fund Darii , sem hann má af taka , ok leitar at komask fyrir hann sem hundr fyrir hjǫrtu eða veiðimaðr fyrir villigǫlt , at hann komisk eigi meirr inn í magn ríkis síns .
Ok er Darius konungr fǽr njósn af , at Alexander nálgazk , þá setr hann herbúðir sínar við Arbela , þann stað , er svá heitir , ok í þeim bǿ , er síðan lǽtr Darius setja landtjǫld sín , er síðan fekk ófrǽgð ok saurgaðisk af þeim mikla glǿp , at þar sviku vándir þrǽlar ágǽtan hǫfðingja ok drápu sinn herra .
Þat gerðisk þessu nǽst til tíðenda með Grikkjum , at eitt kveld , þá er halfrøkkvit var orðit , ok aftanstjarna var upp komin , ok sól hafði fyllt dagliga þjónustu , en skínanda tungl tók at gleðjask af brottfǫr bróður síns , at á dregr tunglit .
Ok verðr eclipsis .
Ok þar kom , at þat var rautt í at sjá sem blóð .
Þessi sýn skelfir hǫfðingjana sjalfa eigi síðr en minni menn ok fyrir þá sǫk mest , at óvinir þeirra váru svá nǽr ok ákveðins bardagastefs var skammt at bíða .
Þykkjask Grikkir sjá , at him - intunglin benda fyrir með ógn ok hryggleik þau stórtíðendi , er eftir munu koma .
Allr Grikkjaherr hrǽðizk þessa sýn .
Ok tekr nú , sem eigi var undarligt , at sofna fyrir þeim bardagafýstin .
Illr kurr gerizk nú í liðinu .
Kveina þeir margt , en snúa sakargiftum ǫllum á konunginn sjalfan .
Kalla sér nú leitt vera , at konungr þessi dragi þá lengra um í heim um torfǿriliga fjallvegu , þar sem allt eru brendar fyrir þeim borgir ok byggðir .
Ok stórár rísa við þeim víða .
Segja þeir ok , at mikil guðsreiði liggr á konungi fyrir þat , er hann vill einn yfir ǫllum vera .
Ok fyrir þá sǫk hatask himintunglin við hann ok neita náttúruligt ljós af sér at gefa , at hann girnizk umfram mannligt eðli fyrir at ráða sjǫlfu himinríki , en hafnar fǫðurleifð sinni , dregr í margan lífsháska sik ok sína menn , ok þó sér einum til frǽgðar , treystir mislyndri hamingju allt ór hófi .
Slíkt svá kvein bar herrinn saman ok gerir þess konar kurr .
Alexander konungr lǽtr ekki slíkt á sik bíta .
Hann lǽtr kveðja þings þegar í stað .
Kallar síðan til sín astronomos .
Ok spyrr þá , hver sǫk til þess vǽri , er á tunglit hafði dregit , eða hvat guðin mundi eftir þetta láta koma .
Biðr , at þeir skyli múginn heyra láta sǫnn svǫr .
Í flokki þeirra meistaranna , er af astronomia kunnu mest , stóð sá maðr , er Aristandus hét , hrumaðr mjǫk af elli .
Þessi maðr svarar spurðum hlutum af konungi ok segir svá : Látið af , Grikkir , at reita forlǫgin með hégómligu kveini .
Guðlig skipan stýrir himintunglum .
En eftir því ganga þau , sem allra hluta skapari hefir fyrir skipat .
Allt verðr eftir því fara , sem hann hefir fyrir sét í upp - hafi , hvárt sem sǽrinn gengr á land framarr venju eða brjóta landskjalftar borgir niðr eða fái menn sóttir af vanstilli loftsins eða dragi myrkr á sól eða tungl eða gangi venju seinna Mercurius , sú stjarna , er svá heitir .
Þá verðr þetta allt eftir vilja þess ins hǽsta hǫfðingja , er ǫllu rǽðr .
Án hans ráði mega himintunglin ekki .
En þaðan af verðr þat , er tungl missir sinnar birti , at jar - ðar skugga berr fyrir þat .
Ella þolir þat ofríki af birti bróður síns , svá sem tendrat ljós fyrir ofnsmunna lýsir ekki fyrir ofríki mikils loga .
Þó man ek sǫnn dǿmi til þess finna , segir Aristan - dus , at fornra manna sǫgn ok spekinga þeirra , er Memphim hafa byggt , þá borg , er menn kunnu mest í af astronomia , at eclipsis solis hefir fyrir bent ósigr Grikkja , en á tungl hefir dregit fyrir ósigri Serkja .
Eftir þat tók Aristandus dǿmi til eftir því , sem stóð í fornum Serkjasǫgum , at eclipsis lunae hafði orðit fyrir ófǫrum ok hamingjuleysi Serkja .
Allir hǫfðu þetta fyrir satt , er þessi gamli meistari sannaði .
Ok þvílíkr órskurðr borinn upp fyrir herinn víkr skjótt hugarreikan Grikkja , því at ekki stǫðvar skjótara tungur ok hendr alþýðu en átrúnaðr tekinn af fornum dǿmum þeim , er gamlir menn sanna með sitt mál .
Þótt alþýðan sé máttug , grimm ok óstǫðug , ef hon tekr einhverju fast at trúa , þótt hégómi sé , þá veitir hon jafnan hlýðni þeim , er trúnaðinn kveykja , en hafnar hǫf - ðingjastjórn ok konungaboði .
Síðan er ván ok traust fegri forlaga , en Grikkir hefði vǽnt sér um hríð .
Tók at herða hugi þeirra fyrir fortǫlur Aristandi .
Ok bardagafýstin tók enn at kvikna með þeim .
Þá býðr konungr , at landtjǫldin skyli þegar upp taka .
Ok var nú nǽr miðri nótt .
Fyrir þá sǫk , at hann vill eigi kólna láta með Grikkjum upp tekinn ákafa .
Ferr hann nú sjalfr í fararbroddi , ok hefir í fyrstu lítit riddaralið með sér .
Fjórum nóttum fyrr , en bardagi þessi tǿkisk , er nú tekr til at efnask , þá er Grikkir fara fram millum ár einnar ok stórra marka , þar sem allt eru byggðir eyddar fyrir þeim , gerizk þat til tíðenda , at dróttninguna , systur ok konu Darii konungs , leiðir til bana dauflig missa bónda síns ok hamingjutjón landsins með mikilli mǿði langrar leiðar .
Alexander konungr verðr svá hryggr við líflát hennar , sem hann mundi verða mega , þótt honum vǽri sagt dráp móður sinnar ok systra .
Eigi mǽtti Darius konungr meirr harma dauða konu sinnar , þótt hann vǽri nǽr staddr .
Sá , er bǽði var senn ungr ok gamall , sat yfir líki hennar .
Ok svá gekk mildin ríkt með honum sá hlutr , er fágǽtr er jafnan með hermǫnnum , at hon mýkði stirðan óvinar ofsa með felldum tárum .
Eitt sinn hafði konungrinn Alexander sét dróttnin - guna , síðan er hon var hertekin .
Ok varð honum eigi sén fegrð hennar óhrein ástarkveika , því at hann kaus heldr at vera gǽzlumaðr frǽgðar hennar ok hreinlífis .
Ok þat var honum meiri dýrð segir meistari Galterus , at spilla hvárigu heldr en saurga hvárttveggja .
Geldingr einn , er Tiriotes heitir ok þjónat hafði dróttningu ok varð hertekinn með henni , komsk á hlaupi frá Grikkjum til fundar við Darium konung at segja þau tíðendi , er gǫrzk hafa .
Svá kemr þessi maðr fyrir konunginn , at hann hafði bǽði slitit af sér klǽði sín ok ryskt sik .
Þar með grét hann , sem hann mátti .
Þegar er Darius konungr sér Tirioten , mǽlir hann svá til hans : Dvel eigi , segir hann , at fyrirkoma því í þinni tíðendasǫgn , ef enn er nokkut eftir minnar heilsu .
Snú sem fyrst í sorg hrǽzlu minni .
numit hefi ek nú vesall at vera ok bogna fyrir tímaleysi .
En þat eina er veslum til vilnaðar at vita sinn hlut fyrr en síðarr , því at svá skal bǫl bǿta at bíða meira .
En vita þykkjumk ek , at þú kannt segja herfiligar viðfarar minna manna , þǽr er mér munu þungari þykkja en hvert annat áfelli þat , er ek hefi fengit hér til .
En eigi vil ek framarr á kveða .
Þá svarar Tiriotes : Þat kann ek yðr fyrst at segja , minn herra , at Alexander konungr hefir svá mikla virðing veitt báðum dróttningum móður yðarri ok systur , sem yðrir menn megu mesta veita , þeir er skuldugir eru þeim at þjóna .
Hér með kann ek at segja þér þat , er ek þori varla upp at kveða , at sú virðiliga frú , systir yður ok kona , lét líf sitt , áðr en ek hljópumk frá Grikkjum .
Þegar er Tiriotes hafði sagt tíðendin , snúask allar herbúðir Darii konungs í sorg ok grát , segir mei - stari Galterus .
Konungrinn sjalfr fell í óvit .
En þegar er hann réttir við , eyss hann moldu í hǫfuð sér .
Svá þykkir honum , sem dróttningin myni fyrir því látizk hafa , at hon mundi eigi þola vilja við ráðvendi sína skǫmm á sjalfri sér af Alexandro .
Ok nú biðr Darius konungr , at allir skyli ganga brott ór landtjaldinu nema Tiriotes geldingr .
Síðan spyrr hann eftir vandliga , hvernug at hafi borizk um líflát dróttningar .
Tiriotes sverr þess , at hon helt ǫllum hreinleik sínum ok Alexander konungr gerði því síðr vanvirðing til hennar , meðan hon lifði , at hann grét hana dauða , sem hon hefði verit hans kona .
Ok gerði þar með útferð hennar svá virðuliga , sem verðugt var at gera eftir svá tígna konu .
Darius konungr tortryggvir þó sǫgn hans , því at sú mikla ást , er hann hafði við dróttningu , telr þat fyrir honum , at Alexander myni búit hafa með henni .
Hon var hertekin , segir hann , ágǽt af frǽgð ok burðum .
En sá , er vald hafði fengit yfir henni , er á þeim aldri , sem ástin kann heitust verða með manni .
Ok af slíku svá man hann gǫrt hafa til hennar þat , er hann mátti .
Af þess háttar áhyggjum mǿðizk hugr Darii konungs , þar til er Tiriotes sverr þess við guðin ǫll , at dróttningin hefir haldit hreinleik sínum allt til dauðadags .
Ok nú trúir konungr orðum hans .
Síðan réttir hann hendr sínar upp til himins , ok mǽlir svá : Heyr þú inn hǽsti faðir allra guða , herra Jupiter .
Heyrið ér ok , heimaguð vár , er standa látið Serkjaríki með yðru fulltingi .
Þess bið ek yðr fyrst , at þér gefið mér at halda ríki mínu ok þeim ǫllum , er mér þjóna .
En ef þér hafið svá fyrir ǽtlat , at ek skyla láta ríki mitt , ok bjóði forlǫgin svá , at Asia stun - di til annars hǫfðingja , þá vil ek þess biðja , at svá mildr óvinr ok miskunnsamr sigrvegari taki ríki eftir mik , sem Alexander er .
Síðan biðr Darius konungr guðin með tárum , at bǿn hans skyli framgang fá .
Ok þó at hann hefði þat ráð gǫrt áðr at berjask við Alexandrum sem fyrst , þar sem hann hafði neitat tvisvar boðnum friði , þá skiftizk þannug um ráðagerð hans fyrir ástar sakir þeirrar , er hann tekr hafa til óvinar síns Alexandri af mildiverkum þeim , er Tiriotes hefir talt af honum , at hann sendir nú 10 riddarahǫfðingja til fun - dar við Alexandrum konung at bjóða friðargørð af nýju millum þeirra .
sendimenn Darii konungs fara nú með slíkum boðum , sem hann leggr fyrir þá , til þess er þeir koma þar , sem Grikkir eru .
Þeir láta bera fyrir sér fagran vǫnd af tré því , er oliva heitir .
Þat var øruggt friðartákn í þann tíma .
Ok þegar er þeir koma fyrir Alexandrum konung , þá berr sá þeirra fram ørendin , er elztr var ok bezt talaðr .
Sá hét Achillas .
Hann hefr svá mál sitt : Eigi skyldir Darium konung ofrefli til þess , at hann beiðizk svá oft friðar af yðr , inn mildasti konungr .
Meirr heldr til þess sú mikla mildi , er þú hefir sýnt honum í því góða yfirlǽti , er dróttningin ok móðir hans ok aðrir ástmenn hans hafa þegit af yðr .
Návistu þeirra þykkjumsk vér saknat hafa .
En eigi megum vér því sýta , at þat lið hafi hertekit verit .
Þú heldr ok svá sǿmiliga þá , er eftir lifa , sem þú sér faðir þeirra .
Herteknar dǿtr várs herra kallar þú dróttningar , sem þǽr hafi haldit tíma sínum ǫllum , ok lǽtr þǽr ná þeim tígnarnǫfnum , er þǽr hafa fyrr haft , sem þú munir eigi þann fjándskap , er í millum er yðar ok fǫður þeirra .
Bleikt andlit ok hrygglig augu sýna þat , at þú ert miklu mildari óvinr , en hermanna náttúra sé til .
Slíkt yfirbragð segir til , hvat í skapi býr .
Þannug svá hryggligr var Darius konungr yfirlits þá , er vér skilðumsk við hann , sem þú ert nú .
Ok harmaði hann dauða konu sinnar .
En þik hryggvir líflát óvinar þíns .
Ok nú mundir þú búinn til bardaga í móti Dario , ef eigi dvelði þik grǫftr frú várrar .
Ok fyrir því er mikil nauðsyn , at sǽttir takisk með yðr .
Darius konungr býðr þér til sátta dóttur sína ok þar með í heimanfylgju hennar ǫll lǫnd þau , sem liggja meðal árinnar Euphraten ok Helles - pontum .
Hellespontum heitir haf þat , er skilr Asiam ok Europam .
Son sinn býðr hann þér ok í gísling til fulls friðar ok fastrar trú .
Móður hans ok dǿtr vill konungr várr , at þér gefið aftr í vald hans .
En hann vill leysa þǽr út 30um punda gulls .
En ef guðin hefði eigi gefit þér , segir Achillas , meira vit ok sterkara brjóst , en mannlig náttúra mǽtti fá , þá mátt þú svá hugsa , at víst hafa verit þǽr stundir , er þú mǽttir eigi at eins gefa friðinn , heldr hǿfði þér ok biðja hans ok sǽttask heilum sáttum .
Eða hvárt veizt þú , hversu mikinn afla Darius konungr hefir saman dregit bǽði á sǽ ok landi ?
Svá margar þjóðir hefir hann at sér heimtar af fjarlǽgjum ríkjum , at varla vinnzk landit herbúðum hans eða sǽrinn skipastóli .
Eigi þarf ek at gera langt um þetta .
Konungr várr hefir einn svá mikinn afla , at heimrinn man eigi þvílíkan annan fá til mótsins .
Síðan er Achillas hafði fram borit ørendi Darii konungs , lǽtr Alexander konungr kalla til sín ráð - gjafa sína ok spyrr , eftir hversu þeim sýnizk at taka þessum boðum , er sendimenn Darii fóru með .
Senatus sýnir þat í yfirbragði sínu , at hann efazk í , hversu svara skal .
Ok þat er sagt , at hirðin ǫll þagði lengi , þar til er Parmenio svarar , sá maðr , er eigi var snjallr í máli , sem hann var stǫðugr ok hugrakkr : Fyrir lǫngu sýndisk oss þat ráð , segir hann , at Serkir hefði nát út at leysa lið þat , er vér hǫfum hertekit , því at ógrynni fjár mǽttim vér tekit hafa móti þeim , er andazk hafa , eða hinum , er komizk hafa brott ór myrkvastofum , ef vér vildim þekkjask í fyrstu þat , er boðit var .
Ok þat gefum vér enn til ráðs , at ófǿrt lið bǽði kerlingin , móðir Darii , ok dǿtr hans sé gefit aftr Serkjum svá mikit gull , sem þar er í móti boðit , því at þar stendr Grikkjum af mikill fartalmi .
Mikit ok ágǽtt ríki meguð ér nú fá , konungr , án úthellingu blóðs yðarra manna .
Ok þat hygg ek , at engi konungr man eignazk hafa fyrr jafnmǫrg ríki millum Histrum ok Euphraten .
Ár eru þat ok í meiri mannraunir munu vér koma verða , ef enn skal lengra fram halda með hernaðinn .
Hygg at þú , hversu mikils þú girnisk , eða hversu mikit þú hefir undir þik lagt , þat er vér látum at baki oss .
Haf í hug þér Grikkland , fǫðurleifð þína heldr en Indíaland eða Bactra , því at betra er heilum vagni heim at aka eftir mǫrg stórvirki heldr en lifa jafnan í ófriði .
Alexander konungr tekr þungliga tillǫgum Parmenionis ok svarar svá : Ef ek vǽra Parmenio , þá munda ek meira virða boðit gull en mikinn sigr ok vilja heldr vera sómalauss en fá sigr með sǿmð án auðǿfum .
En nú rǽðr Alexander lǫndum með fátǿki sitt øruggr ok frjáls fyrir fjárins áhyggju .
Vel líkar mér , at ek sjá konungr en eigi kaupmaðr .
Mér er ekki falt .
Ok vei verði þeim , er sell hamingju sína .
Ef ek vil , at hertekit lið sé goldit aftr Dario konungi , sem hann beiðizk , þá skal heldr gefa þat upp kauplaust en taka þar gull í móti , því at eigi fǽzk fyrir gjafar bǽði verð ok vinátta .
En ønga þǫkk megu kaup ǫðlask .
Síðan er Alexander konungr hafði svá svarat Parmenioni , þá biðr hann kalla til sín sendimenn konungs .
Ok er þeir koma fyrir hann , mǽlir hann svá til þeirra : Segið svá Dario , at sjalfan mik hefi ek til þess virt heldr en hann , er ek gerða vel til hans manna , sem byrjaði minni tígn .
Eigi skal kvennaflokkrinn þat finna , at ek sjá þeim fjándmaðr .
Þeir einir skulu vítislaust Alexandrum fyrlíta , er litlir eru .
Ok ekki skal ek þeim vápnum hǿta , er eigi megu neyta þeirra ok blaut náttúra bannaði þeim at bera .
Vápnfǿrr verðr sá hverr at vera , er ek vil þess virða , at verði fyrir minni reiði .
En ef Darius beiddisk af oss friðar með trúleikum ok flý - ði í brott allt ór þeim þriðjungi heimsins , er hann hefir vald yfir haft , þá munda ek efask í , hvárt ek skylda veita honum þat eða eigi .
En nú þar sem hann lokkar vini mína stundum með fyrirheitum en stundum með gjǫfum til svikrǽða við mik , at þeir gefi mér eitr at drekka , þá skal ek eftir honum hal - da , þar til er hann er í helju , því at eigi vill Darius berjask við mik sem réttr óvinr , heldr vill hann leynask at mér sem svikari eða stelask enn heldr sem vándr raufari , satt at segja .
Svá man honum þykkja , sem hann fái sigr nokkurn , ef ek tek þá sǽtt , er hann býðr mér .
Þér buðuð mér ok af hans halfu , at ek skylda taka í heimanfylgju með dóttur hans ǫll þau lǫnd , er liggja ǫðru megin árinnar Euphraten .
Ok fyrir þá sǫk hygg ek , at þér hafið , hvar vér tǫlumsk viðr .
Hugsið svá , at fylkingar mínar eru komnar yfir Euphraten ok herbúðir Grikkja standa nú fyrir framan þat endimark , er þér settuð mér í heimanfylgju meyjarinnar .
Rekið á brott heðan konung þeirra Grikkjanna , at hann viti þat yðart vera , er þér gefið honum .
Eða gefr Darius mér mikinn sóma , ef hann vill fyrr mǽgjask við mik en við Matheum ?
Farið aftr nú , segir Alexander konungr , ok segið þau svǫr mín yðrum hǫfðingja , at ek tel í mínu valdi vera allt þat , er hann hefir enn at varð - veita , sem þat , er hann hefir látit ok þar með sjalfan hann .
Þessir hlutir skulu vera verkakaup ok erfiðislaun Grikkja .
Svá mǽlir hann .
Ok nú fara Serkir aftr .
Síðan er Darius konungr spyrr þessi svǫr Alexandri , þá sendir hann Matheum með miklu liði móti Grikkjum at banna þeim yfir at fara bǽði sléttur ok fjallvegu þar , sem þeir hǫfðu til ǽtlat .
Nú lǽtr Alexander konungr búa til graftar lík dróttningar , konu Darii , með miklum veg ok smyrja með inum dýrstum urtum .
Stein mikinn lǽtr hann ok upp hǫggva ór hamargnípu einni .
Sá var settr yfir leiði dróttningar .
Þess háttar smíði heitir pyramis á latínu .
Þat er sem hár turn á vára tungu .
Ebreskr maðr gørði steininn , áðr en upp vǽri reistr , sá er Apelles hét .
Hann var mjǫk ágǽtr af sínum hagleik .
Eigi váru þar á skrifuð eða skorin at eins nǫfn ok verk Grikkjakonunga , heldr var ok þar til tekit er heimrinn var skapaðr ok farit yfir sex daga verk þau , er al - máttigr guð gerði , þá er hann skóp alla hluti andliga ok líkamliga .
Þar var ok markat , hvernug Adam ok Eva váru svikin fyrir orminn , ok fyr þat á brott rekin ór paradiso aftr til jarðarinnar , er Adam var skapaðr af .
Eftir þat var skrifat þat , er Cain drap Abel bróður sinn , ok svá , hversu Lamech , er inn sjaundi var frá Cain , varð honum at skaða .
Sjá mátti þat ok , at fyr ósiðu manna marga ok stóra var því líkt sem guð iðraðisk þess , er hann haf - ði skapaðan manninn .
Því nǽst var markat arkarsmíðin ok Nóaflóð .
Ok þar eftir þat , er Nói fann vín at gera .
Síðan váru markaðir hǫfuðfeðr , Abraham , Isaac ok Jacob , ok um hvern þeirra nokkurr merkiligr atburðr .
Þar nǽst ǽfi Jósefs .
Ok þat er Jacob fór með sonum sínum til Egiptalands .
Sjá mátti þar ok þau stórtákn , er guð gerði á Egiptalandi fyrir Moysen þjón sinn , áðr en hann leysti þaðan allan Gyðingalýð yfir it rau - ða haf , en drekði pharaoni konungi ok ǫllum her hans , er þar hugðisk eftir mundu ganga , sem Gyðingar hǫfðu fyrir farit .
En síðan þat , er guð fǿddi lýðinn á himnamjǫlvi , ok gaf Moysi lǫg á fjalli því , er Sinai heitir , stǫðvaði þorsta folksins með því vatni , er spratt ór harðri hellu , gróf sjalfr Moysen þar , er engi maðr mátti finna grǫf hans .
Ok þar eftir , með hverjum stórtáknum Josue leiddi Gyðinga yfir Jór - dán ok borg sú , er Jericho heitir , fell við lúðraþyt þeirra , ok at Josue andaðisk , síðan er hann hafði skift fyrirheitnu landi með því liði ǫllu , er komit var frá 12 sonum Jacobs .
Eftir þetta sýnir Apelles í sínu smí - ði dómendr þá , er váru fyrir Gyðingafolki , ok hversu Dalila sveik Samsonem inn sterka , er einn var af þeirra tǫlu .
Í ǫðrum stað á legsteini þessum var mǫrkuð konungaǽfi ok þar til tekit , er Heli fell dauðr af stóli sínum .
Því nǽst þat , er Samuel vígði Saulem til konungs af atkalli Gyðinga .
Ok því at Saul , er í fyrstu var góðr konungr , helt eigi teknum hǽtti , var Davið smurðr til konungs , er drap Goliam risa með litlum steini , þá er hann var ungr sveinn at aldri .
Eftir slík stórmerki váru skrifuð nǫfn ok verk annarra konunga bǽði þat , er Salomon lét gera musteri guði til dýrðar ok margt annat þat , er þeir Davið feðgar hǫfðu ágǽtliga gǫrt .
En þat lét Apelles allt niðri liggja , er þeir hǫfðu móti guði gǫrt .
Svá þat , er þeir konungar blótuðu skurðgoð , er eftir þá kómu .
En þat var inniliga markat , með hverjum atburð Helias drap þá , er kallazk hǫfðu spámenn Baal , skurðgoðs þess , er svá hét .
Ok hvernug hann var numinn upp af jǫrðu í eldligri kerru at ásjánda lǽrisveini sínum Heliseo .
Ofarr á legsteininum váru mar - kaðir þeir konungar , er heilug bók segir , at góðir ok ágǽtir hafi verit .
Þat váru þeir Ezechias ok Josias .
Þat var markat um Ezechiam , er hann hreinsaði folkit af skurðgoðasauri , ok vakði lǫgin upp , er áðr hǫfðu lengi sofit , ok hversu sólin veik aftr gang sínum til þess , at hann tryði sik hafa þegit af guði þat er hann hefði beðit .
En þat var , at guð gǽfi honum lengra líf .
En um Josiam , er mǫrgum dýrligum verkum var frǽgr , var þat markat , hversu ágǽtliga hann helt páskatíðina .
Fyr útan Davið ok þessa tvá konunga váru engir þeir , er eigi vǽri nokkut sekir blóta eða annarra lagabrota .
Upp frá konungum váru markaðir á steininum spá - menn ok sagt , á hverri tíð eða undir hverjum konungi hverr þeirra hafði sínar spár fram sagðar .
Þeir 4 gengu þar fyrst : Isaias , Jeremias , Ezechiel ok Daniel .
Svá var skorit , sem Isaias rétti fram fingr sinn ok mǽlti svá : Sé hérna .
Mǽr man son geta .
Ok þeir aðrir mǽlti nokkurum orðum hverr ór sinni spásǫgu um hegat - burð eða písl guðs sonar .
Þar eftir var skipat tolf inum minnum spámǫnnum , ok skrifat nafn eða nok - kut ór spásǫgu hvers þeirra þat , er allt kom í einn stað niðr .
Útast á steininum var markat ríki Cyri konungs ok þat , er Gyðingar náðu heimfararleyfi ór inni miklu herleiðingu , ok hversu þeir endrný - juðu Salomons musteri með Zorobabel hertoga .
Þar eftir var saga Hester ok svá Tobie , ok þat , er Judith drap Holofernem í herbúðum sínum sjalfs .
En sǫgur þessar lukusk allar í ǽfi Esdrae ritara .
Umfram þau stórmerki , er hér eru stuttliga bréfat , ok þann hagleik , er á var þessu smíði , var allt verkit með gulli búit þar , er þat þótti betr bera .
Síðan er Alexander konungr hafði svá tíguliga gǫrt útferð dróttnin - gar , sem hér er nú nokkut frá sagt , býðr hann , at upp skyli taka herbúðir ok halda móti Dario sem harð - ast .
Ok nú sendir hann riddara þann , er Menides heitir , með nokkura sveit at vita , hvar Darius fǿri með her sinn .
Þegar er Matheus , er Darius konungr hafði sendan í móti Grikkjum , verðr varr við njósnarmenn Alexandri , heimtir hann saman lið sitt ok skundar aftr til herbúða Darii .
Nú því at Grikkir nálgask mjǫk , tekr Darius konungr at fylkja liði sínu á sléttum vǫllum , at eigi gefi þrǫngr staðr honum ósigr sem fyrr .
Hann ríðr sjalfr um fylkingarnar ok eggjar fast liðit með fǫgrum fortǫlum .
En vápnar þat , er áðr var illa búit .
Alexander konungr hefir nú valit sér herbúðastað .
Þaðan mátti sjá vel landtjǫld Serkja .
Hann fylkir ok liði sínu eftir þat .
Nú gerizk skammt í millum fylkinganna .
Má nú sjá þar á lofti mǫrg merki .
Ok eigi var langt at bíða , áðr en Grikkir ljósta upp herópi miklu .
Serkir þeyta þar ok í mót lúðra sína .
Ok ǿpa svá , sem þeir megu mest at taka .
Svá varð mikit um heróp ok lúðragang þeirra , at náliga skalf ǫll jǫrðin af .
Ok fabulosum est Atlas stakraði við , er einn er af þeim , er upp halda heiminum , svá at hann fekk varla staðit undir byrði sinni .
Ok þat hugði hann , at því mundi sǽta þat it mikla hark ok óp , er hann heyrði , at risarnir mundi berjask í annat sinn við Jovem .
Dvergmálinn varð ok harðla málugr við heróp þetta .
Ok svá þaut í dǫlum ǫllum , er í nánd váru .
Svá váru Grikkir nú geystir , at varla fekk Alexander konungr stǫðvat þá , at eigi sliti þeir fylkingarnar ok hljópi þegar á Serki .
En því at sólin skundaði nú gang sínum í ǽginn , at hon sǽi eigi svá mikil manndráp , sem til horfðisk at verða mundi , þá biðr Alexander konungr , at þeir skyli grafa díki ok setja þar í innan herbúðir sínar .
Ok svá var nú gǫrt .
Síðan gengr konungrinn upp á haug einn .
Þaðan mátti hann sjá yfir allar fylkingar Serkja .
Ok er hann sá hversu mikill afli þeirra var fyrir múga sakir ok vápnabúnaðar ok heyrði þar með hestagnegg ok háreysti margra tungna sér ókunnigra , þá ǽtla ek , segir meistari Galterus , ef leyft er at trúa því , at nokkurr auðveldligr ótti hafi komit í þat it gǫfugliga brjóst ok risaligt hjarta konungsins .
Með slíkum hǽtti aflar stýrimanninum áhyggju þeim , er lengi hefir siglt blíðan byr ok hagstǿðan , ef hann sér þvert veðr at fara skipinu með miklum stormi .
Hann kallar þá ok biðr félaga sína slá undan hǫfuðben - dum ok hlaða segli sem tíðast , en hleypr sjalfr aftr til stýrisins ok leggr þat ór lagi .
Svá skal ǽtla , at konungrinn hafi óttazk , þá er hann sá ótalligan múg óvina sinna kominn í móti sér .
Eftir þat er Alexander konungr hafði sét yfir lið Serkja , lǽtr hann kalla til sín ráðunauta sína , annathvárt fyrir þá sǫk , at hann efazk nokkut í , hvat til ráðs skyli taka eða til þess enn heldr , at hann reyndi , hversu stǫðugir þeir vǽri , ok leitar nú ráðs undir þá .
Seint verðr til svara , því at allir meta við Parmenionem .
Ok þar kemr , at hann svarar : Þat þǿtti mér ráð , segir hann , at vér veittim Serkjum áhlaup , þegar er nátta tekr , ok komim þeim á óvart .
Ok ef þeir hlaupa upp ór svefni í náttmyrkri , þá man annathvárt , þar sem margar tungur ok sundrleitir siðir ganga í herinum , at þeir munu þegar flýja .
Ella man auðvelt at drepa hvern , þar sem staðinn verðr .
At þriðja kosti munu þeir upp gefask .
En ef vér berjumsk á daginn , þá munu skelfa várt lið hrǽðiligar ásjánur Scytharum þeirra folka eða Indíalandsmanna , er hvergi skeðja hári sínu , eða mikill uppvǫxtr risa þeirra , er til eru komnir af þeim stǫðum , er Bactra heita .
Þat fylgir ok , ekki megu fáir menn at gera svá mǫrgum þúsundum , nema þeir fái komit á óvart .
Nú hefir Darius ok valit sér til vígvallar rúma staði ok slétta .
Ok fyrir þá sǫk man eigi þrǫnglendit at sinni sem fyrr gefa oss sigr .
Flestir allir Grikkir lofa þetta ráð .
Ok einn hǫfðingi , sá er Polypercon heitir , eggjar þess mjǫk , at um nóttina skyli berjask , ok segir , at því at eins megu Grikkir sigra , ef svá er gǫrt .
Alexander konungr lítr við honum reiðuli - ga , því at hann vill eigi nú ásaka Parmenionem , þar sem hann hafði þat gǫrt litlu áðr , þá er hann hafði þess fýst , at taka skyldi þǽr sǽttir , er Darius hafði boðnar .
Ok svarar svá : Þetta er þjófasiðr ok laðrúna , er þér biðið oss gera .
Þeirra ván er ǫll í svikum ok leyniligum prettum .
Ekki skal vár frǽgð prettum þjóna .
Ok at ekki sé þat , er á dragi vára sǿmð , þá man eigi nú þurfa sigrinn at kenna þrǫngum vígvelli .
Man ok nú kostr at berjask við sjalfan Darium .
Eigi skal ok nóttin valda várum sigri , at vér sýnim oss hrǽdda vera .
Skal af því víst á daginn berjask , því at sá sigr , er vér ǽtlum at fá , skal annathvárt engi verða eða vera sómasamligr í alla staði .
Betr berr þeim , er konungr skal heita , at hamingjan bresti fyrir sakir andstreymra ørlaga , heldr en hann skammisk þess sigrs , er hann fǽr á náttarþeli með þjófligum áhlaupum .
Eigi vil ek því kaupa sigrinn , at þeir , er eftir oss koma , finni svá ritat , at Alexander konungr hafi með prettum sigrat , ok minnki svá slǿgðin mikla frǽgð .
Ek hefi nú spurt ok , at þeir hafa sterka vǫrðu á sér , Serkirnir .
Ok liðit liggr allt undir vápnum .
Ok megum vér af því ekki , þótt vér vildim , koma þeim á óvart .
Farið af því heim til landtjalda yðarra ok hafið við yðr sem bezt .
Takið svefn ok hafið þat í hug yðr , at sú hríð , er á morgin skal verða , man undir oss leg - gja halfan heiminn .
Ok síðan er konungr hafði svá mǽlt , þá ganga þeir til landtjalda sinna .
Darius konungr gerir ok í annan stað ráð fyrir sínum mǫnnum .
Ok þat bragð ǽtlar hann Grikkjum , sem þeir mundu tekit hafa , ef Parmenio hefði ráðit .
Fyrir þá sǫk býðr hann , at liðit skyli liggja vápnat um nóttina , ok allir hestar skyli standa sǫðlaðir .
Stóra elda lǽtr hann ok gera hvervetna millum herbúðanna .
Svá þykkir nú til at sjá , sem allar herbúðir Serkja logi .
Gylltir hjalmar ok gulllagðir skildir keppask við himin - tunglin með birti sinni .
Loftit undrar mjǫk , er þat hefir fyrir fundit eigi minni ljós , en þat hefir áðr í sér , ok óttazk þat , at jǫrðin myni þrǽta til at verða himinninn .
Nóttin fagnar því mjǫk , er hon líkisk deginum , því at hjalmr Darii konungs lýsir henni sem sólin deginum .
Steinn var settr í ofanverðan hjalminn því bjartari en tungl eða stjǫrnur , sem sólin var honum bjartari .
Margir steinar váru settir í hring um hann útan , þeir er hverr sannaði sik vera harðla dýran .
Þat er nú at segja frá Alexandro konungi , at hann hefir lagzk til svefns .
En fǽr eigi sofnat , því at hann hugsar fyrir sér á marga vega , hvernug hann skyli þess berjask eða við skipa liði sínu , er hann fái sigrat Darium konung , svá sem afli hans var nú mikill ok torbreytligr .
Um slíkt liggr hann hugsi , ok vakir alla nóttina , því at svá var brjóst hans fullt af áhyggjum , at þǽr hafa þar varla rúm .
Nú verðr hér fyrst frá at snúa en þar til at taka , at ey ein liggr í á þeirri , er Tibris heitir , er fellr í gegnum Rúmaborg .
Í eyju þeirri er hǫll ein mikil ok mjǫk vǫnduð .
Hon stendr á fjórum stolpum .
Fyrir þessi hǫll rǽðr dróttning ein ágǽt er Victoria þat er sigr heitir .
Ótalligar dyrr eru á húsi þessu .
Hurðir eru þar hvellar , þegar er þǽr eru upp loknar , svá at heyrir til þeirra nǽr um allan heim .
Við hallardyrr sitr sú drós er ambitio þat er metnaðr heitir .
Dróttningin sjǫlf sitr í hásǽti því , er gǫrt er af fílsbeini .
Hon hefir á hǫfði þiapel af lauro .
Svá er hon stórlát , at hon gefr á tvǽr hendr hverjum , er hafa þarf .
Út í frá henni tvá vega sitja systr hennar , þǽr er með henni eru í sífellu .
Þar er fyrst gloria , þat er frǽgð er lifir meðan heimrinn stendr .
Majestas þat er vald er þar ok , er mǫrgum mýgir með sínu ríki .
Þar sitr ok reverentia þat er tígnarbragð , er folkit gerir hlýðit hǫfðingjum sínum .
Justitia þat er réttlǽti hefir þar ok , sem makligt er , virðuligt sǽti , því at hon vápnar lǫgin ok verr réttendin ok hallar engan veg sínu réttsýni .
Clementia þat er mildi er ok í þeirra samsǽti , er mjǫk remmir ríki konunganna , því at hon er góð af griðum ok miskunnar mǫr - gum .
Þar sitr ok sú frú , er pecunia þat er auðr heitir , er gnǿgra hefir gull en góða siðu , því at hon er lasta nǿring ok vanstillis móðir .
Concordia þat er samþykki sitr ok í þessi sveit , blíð við alla ok óminnig umliðins sundrþykkis , því at hon endir ok svefr allan ófrið .
Þar er ok pax þat er friðr , er búandanum er einna hol - lust .
Því at hon gefr honum frelsi at vinna slíkt , er hann þarf .
Copia þat er gnótt sitr þar in nǽsta með fullu horni , því at þǽr fara oftliga báðar saman .
Frammi fyrir dróttninginni standa þjónar hennar .
Þat eru leikar þeir , er með margs konar skemmtan blanda hégóma við alhugat ok gleðja hana svá .
Í þessi sveit eru ok ómerk eftirmǽli ok einarðarlauss hlátr með undirhyggjum en blíðu yfirbragði .
Allir stunda þeir á þat , at frǽgð dróttningar skyli sem lengst lifa .
En alla vega brott í frá henni þjóta sǫng - fǿri , þau er með ýmissum háttum yppa fagrliga hennar lofi .
Síðan er þessi dróttning sá , hversu margar áhyggjur stóðu fyrir svefni , þeim er hon hafði gefit hǽra hlut í hverri sókn allt frá blautu barnsbeini , þá hrǽddisk hon þat , at sú hríð , er at komanda morgni skyldi verða , mundi bera konunginn afli , ef hann tǿki engan styrk af svefninum .
Ok fyrir þá sǫk sprettr hon upp ór sǽti sínu ok ferr hvatliga , þar til er hon kemr í helli þann , er sá búandi rǽðr fyrir , er Somnus heitir .
Ok þar komin tekr hon svá til orðs : Rís upp , þú faðir , ok far til fundar við Alexandrum fóstrson minn .
Ok leys hug hans ok líkam af áhyggjum , því at þar af liggr hann andvaki .
Svá mǽlti hon .
En þó at hann vǽri latr ok þungr á sér ok dofinn mjǫk af langri legu , þá vill hann þó gera þat , er hon biðr , tekr nú fjaðrham , er hann átti .
Ok bindr á sik flýgr síðan leiðar sinnar .
Ok allt þar er hann fór í nánd himintunglum , þá fellr á þau svá mikill óminnishǫfgi , at þau gá eigi at ganga leið - ar sinnar .
Eigi nemr hann fyrr staðar , en hann kemr til herbúða Grikkja ok til rekkju konungsins .
Hann tekr þegar í brott þaðan allar áhyggjur , ok leggzk í rekkjuna hjá honum .
Ok þá sofnar konungr fast .
Ok sefr allt til þess , er mjǫk var morgnat .
Nú rennr sól upp .
Ok því at hon sýnir sik vita fyrir þau stórtíðendi , er þann dag munu gerask , gefr hon af sér lítit ljós , ok bendir fyrir með bleikum lit margs manns feigð .
Ok þá safnask saman hǫfðingjar Grikkja til landtjalds þess , er konungr svaf í .
Þeir undrask þat mjǫk , er hann sefr svá lengi , þar sem hann var jafnan vanr sjalfr at vekja aðra .
Ok slíkr háski , sem þeim stóð nú fyrir du - rum .
Þat ǽtla sumir , at konungr myni vera hrǽddr ok myni svá vilja fela hrǽzlu sína at láta , sem hann sofi .
En engi þorir inn at ganga at vita , hvat títt er , ok eigi innverðir hans heldr en aðrir .
Eigi þora þeir ok at vápna sik eða búask til bardaga , fyrr en konungrinn býðr þat sjalfr .
Parmenio gefr þá þat ráð , at menn skyli fara fyrst til matar síns ok bíða svá þess , er konungr vakni .
Darius konungr er nú kominn á fǫr með her sinn .
Ok er Parmenio verðr þess varr , þá gengr hann inn í landtjald konungsins ok at rekkjunni , þar sem hann liggr .
Ok kallar á hann nokkurum sinnum , en hann vaknar eigi at heldr .
Ok þá tekr Parmenio á honum , ok mǽlir svá : Upp runnin sól , herra , biðr yðr vaka en eigi ek .
Hví sǽtir þat , er þér hafið svá lengi sofit ?
Nú nálgazk Darius konungr .
En Grikkir bíða enn vápnlausir yðars boðs .
Hvar er nú sá kraftr ok styrkr hugar þíns , er hér til hefir fyrir øngu bognat .
Þú vart jafnan vanr sjalfr at vekja jafnvel varðhaldsmennina sem aðra .
Trú þú því , segir konungrinn , at mér hefir ekki svefnsamt orðit um hríðir fyrr en nú , er áhyggjur hafa komizk á brott ór brjósti mínu .
Parmenio undrazk þat mjǫk , en treystizk eigi eftir at spyrja , hví þat sǽti , er hann segir sik nú áhyggjulausan vera .
Ok þá svarar konungrinn svá : Þá er óvinir várir brenndu byggðir ok akra en brutu borgir ok þorðu eigi at berjask við oss , var sǫk til þess , at ek vǽra hugsjúkr .
Ok þar fyrir fekk ek aldrigi ró .
En því at fǿri gefask á at berjask við sjalfan Darium ok allan hans afla ok líkligt sé , at hann megi eigi forðask þenna bardaga með flótta , þá er nú engi sá hlutr , er mik hugsýki .
En til hvers dvel ek nú ?
Far - ið ok takið vápn yður ok búizk eftir venju .
Ek man í annat sinn segja hér af fleira í betra tómi .
Síð - an lǽtr konungr blása til , at liðit herklǽðisk .
Hann vápnazk ok nú sjalfr .
Stígr síðan á hest sinn , er Bucifal heitir .
Aldrigi hǫfðu Grikkir sét konunginn kátara frá því , er þeir bǫrðusk it fyrsta sinn undir hans merkjum .
Ok er hann ríðr fram í liðit , þá styrkizk í huginum hverr , er konunginn sér .
Ok margr , sá er áðr var óttafullr , vǽnti þegar , at vel mundi takask , því at svá þótti , sem sigrinn sǽti í andliti honum .
Nú skipar hann liði sínu í sveitir ok skipar síðan fylkingar .
Hann biðr ok sína menn varask við kerrur þǽr , er Darius konungr hafði járna látit , svá at þar var meizla ván af þeim , er fyrir yrði .
Ok af þeim herbúnaði mátti hann vǽnta sér mikils sigrs .
Ok því gefr Alexander konungr Grikkjum þat ráð , at þar , sem Serkir hleypa fram með þess konar kerrum , skyli þeir víkja tvá vega undan ok gefa þeim rúm , ok snúa síðan eftir þeim ok gǽta þess , at hvárigir hafi fa - rit ørendlaust hestarnir , eða þeir , er kerrunum stýra .
Ok þá er hann hafði slíkar áminningar gǫrt sínum mǫnnum , kemr til hans maðr einn , sá er hlaupit hafði frá Serkjum , ok segir honum , at Darius konungr hefir kasta látit niðr hersporum í einhverjum stað leyniliga ok ǽtlar þat , ef hann fǽr eigi sigrat Grikki með ofrefli , at þeir skyli þó verða sigraðir með slíkum brǫgðum .
Alexander konungr lǽtr taka þenna mann ok varðveita til þess , at hann taki slíkt upp , sem hann stundar til , þá er reynt verðr , hvárt hann segir fals eða eigi .
Hann lǽtr ok gera kunnigt ǫllum herinum eftir því , sem honum var sagt , hvar hersporum var niðr kastat , ok biðr at allir skyli varask þann stað , at eigi yrði þeirra kraftr yfirkominn af prettum Darii konungs .
Nú ríðr hann framan fyrir fylkin - garnar ok eggjar liðit alla vega .
Síðan talar hann fyrir herinum , ok hefr svá mál sitt : Nú er þar komit , góðir drengir , at oss er fyrir hǫndum it síðasta starf .
En hvert ágǽti munum vér fá af þeim orrustum , er vér hǫfum háit , nema guð ok hamingjan leiði til góðra lykða várn inn síðasta sigr ?
Ok þess megum vér øruggir vǽnta , því at hamingjan , er jafnan styrkir Alexandrum , vill þjóna mér , sem hon vill yfir vera ǫðrum hǫfðingjum , þegar eftir þat , er allt Grikkland hafði numit mér at þjóna , ok vér fórum þaðan í brott .
Sendi hon í mót oss óvini vára til þess , at vár frǽgð mǽtti sem fyrst fram - gang taka .
Ok þó at þeir , er þá bǫrðusk oss í móti , hefði vilja til at gera slíkt í annat sinn , þá munu þeir aldrigi þora þat síðan .
Allr þessi múgr er í mót oss er kominn , ógnar með øngu ǫðru en hǫfðatali .
Ok því at hamingjunni leiðizk nú at telja , hversu margan sigr vér hǫfum fengit , þann er henni þykkir eigi mikils verðr , þá starfar hon nú þar í , at vér skylim á einum degi fá sigrat heiminn allan í senn .
Ok því meira man þessi sigr þykkja verðr , sem þeir eru fǽri , er hann munu fá , en hinir fleiri , er sigraðir munu verða .
Gangið nú þá í gǫgnum þessar inar óvígligu fylkingar , þar sem sverðin ryðja gǫtur fyrir yðr .
Hyggið at , hversu skildir þeirra ok hjalmar skína at gulli ok gim - steinum ok hversu ljómar af þeim dýrum klǽðum , er þeir hafa á sik borit .
Hverr myni spara við sik at sigra þá , er þannug búask til bardaga ?
Hverr man hendi drepa við boðnu gulli nema sá , er ekki veit ?
En þér meguð nú vel ok léttliga eignask allan þann auð , er þessar þjóðir hafa saman borit , ef sverðin eru hlýðin ok andsvara með stórum hǫggum fégjǫrnum hug , þeim er eigi þyrstir minnr til dráps ok dreyra óvina sinna en til gulls ok gersema .
Allt þat herfang , er þér meguð hér sjá ok fá , skal yðart vera en eigi várt .
Sigrið at eins mér til handa en skiftið fénu með yðr .
Hverr sá , er svá vill berjask , at mér líki , skal vera félagi minn um frǽgðina en taka til sín allt annat .
Ok berisk hann eftir því , sem hann sér mik berjask .
Ok ef Alexander verðr eigi sénn í framanverðri fylkingunni ok snúi hann baki við óvinum sínum , þá man hafa sakvǫrn fyrir sik hverr , er sljóliga vill berjask eða flýja .
Ok víst man honum sú sǫk upp gefin .
En ef ek hlífi mér eigi mjǫk ok mǽla ek aldrigi þetta við kap - pann hjá mér : Far þú fyrri .
Ok bersk fyrir okkr báða , þá em ek verðr at hafa þá félaga , er mér fylgi mannliga .
Hverr sá , er konungr skal heita , verðr skyldr til at gefa þau dǿmi af sér sjǫlfum , er hreystimenn megi hraustleik af nema .
Svá mǽlti hann .
Ok nú hlaupa saman fylkingarnar .
Svá mi - kit hark ok ógurligr gnýr varð þar af , sem verða mundi ef heimrinn allr hrapaði .
Í mánaði þeim , er Maius heitir , tekzk orrusta með þeim Alexandro ok Dario snemma dags .
Svá er til vísat í helgum bó - kum , at þenna bardaga hafi Daniel fyrirsagt í sinni spásǫgu .
Ok sá bukkr , er hann sagði , at ór norðrhalfu heims mundi koma ok Serkjum var sannliga guðlig hefnd síns ofsa , sýnir sik nú .
Ok þeg - ar er sá maðr sá konunginn Alexandrum , er Aristomenes heitir , ǽttaðr af Indíalandi , keyrir hann fast fram fíl , er hann sat á .
Ok skýtr til hans spjóti svá snart , at í gǫgnum gekk skjǫld hans ok spjótsoddrinn nam í brynjunni staðar .
Alexander konungr leggr í móti spjóti á fílinum , svá at þegar gengr á hol .
Af falli hans varð mik - ill dykr .
Ok í því er fíllinn tók at riða , setr konungr sverð sitt á hals Aristomeni , svá at af gekk en berjask lengr .
Leynask þeir nú brott ór bardaganum hverr , sem komask má , ok nema eigi fyrr stað en um miðnǽtti , þá er þeir koma í Arbela þann stað , er svá heitir .
Þar var fyrir Darius konungr ok þat lið , er undan hafði komizk með honum .
Hann leitar þar ráðs við sína menn , hvat nú skal at hafask .
Dǿma þeir þar allir saman í hryggum hug um hamingjutjón sitt ok þat mikla slag , er þeir ha - fa fengit .
Síðan er Darius konungr fǽr af sér hrundit mǿðiligum andvǫrpum harmþrungins hug - ar , lítr yfir lið þat , er Grikkir hǫfðu leift honum , ok mǽlir svá : Þat er mannsins eðli at þola stundum stór áfǫll en fagna stundum af farsǽlligum hlutum , bogna fyrir harðrétti , rísa því nǽst upp við aftr fenginn tíma .
Slíkt sama hendi Croesum konung , sem oss hǿfir nú , ok enn heldr þann ágǽta konung Cyrum , er ein kona fekk yfir komit .
Ok sá Xerxes , er þakði hafit allt náliga með sí - num skipastóli , náði varla með eitt skip aftr at venda til síns ríkis .
Ok fyrir því skal engi nýjung fá snúit sterku brjósti , at engi lǫg skylda hamingjuna til at vera manni jaf - nan holla .
En þat er sigruðum eingaván at vǽnta sér sigrs á óvinum sínum í annat sinn .
Ek veit víst , at Grikkir munu nú halda til borga þeirra er eyddar eru af mǫnnum en fullar af fé .
Þar man sú ágjarna þjóð leita þess at stǫðva þorsta sinn á gullinu ok seðja fenginn hungr á nýju ránfengi .
Þat hygg ek oss munu hagligt vera .
Nú man ek fara út í Mediam í þann hluta ríkis , er ófriðrinn hefir ekki grandat .
Man ek þar endrbǿtt fá styrk minn allan .
Eigi man oss ok þat meina nú sem fyrr , at vér dragim eftir oss óf fjár bǫrn eða konur ok þjónustumenn þeirra , því at þat hafa máttugir menn reynt at langri venju , hversu mikit slíkir hlutir talma þeirra framkvǽmð , er berjask skulu .
Ok því at Alexandro hefir þat sigr gefit , er hann dró eigi eftir sér þess konar þunga , þá man hann ok þar fyrir týna sigrinum , er hann hefir slíkt allt tekit í sitt vald .
Ok sá , er sigraðisk frjáls af sínu fátǿki , man yfir verða kominn hlaðinn af herfangi , því at með vápnum má sigr vega heldr en með gulli ok gersemum .
Manndómr ok hreysti góðra drengja verja lǫnd ok ríki betr en auðr eða sterk vígi .
Fǫrum nú , þar sem ek kom áðr á , í úthalfur ríkis várs , ok hirðum eigi , þó at oss sé þat nokkut snúit til vanvirðingar , því at þat er manni nytsamligt , þá er þungt vill veita , at freista fleira við en þess eina , er fagr orðrómr falli til .
Raun hefir þat oftliga sannat .
Vér vitum ok , at inir fyrri feðr forellrar várir hafa ratat í jafnstór áfelli .
Ok þá hafa þeir um hríðar sakir undan hallat ófriðinum ok þyrmt bǽði sér ok óvinum sínum , þar til er hamingjan hefir vitjat þeirra ok gefit þeim hǽra hlut en hinum niðran , er áðr hafa sigri ráðit .
Svá lýkr Darius konungr sínu máli .
Ok menn hans rǿma lítt þessa ráðagørð .
Þykkir borin ván , at hann myni aftr fá nát sóma sínum , þar sem Alexander má þegar at komanda morgni setjask um sjalfa Babylonem ok aðrar borgir þǽr , er hann hafði varnarlausar gefit í vald óvina sinna .
Ok at síðr vǽnta þeir , at hann myni aftr fá þat , er hann hefir látit , at þeir ǽtla , at hann myni vera brátt af settr ǫllu ríkinu .
En þó vilja allir fylgja honum út í Mediam , hvárt sem þar heldr meirr til , at liðit þykkizk um sik øruggara , meðan þat helzk saman , eða treystizk þat eigi at brjóta boð konungs , þó at hans fyrirǽtlan sýndisk nú flestum ólíklig til mikillar uppreistar .
Þat er nú at segja frá Alexandro konungi , at hann skiftir herfangi með liði sínu í þeirri borg , er Darius konungr hafði dva - lizk í um nóttina eftir bardagann .
Skortir hann nú hvárki til fǫng né vilja at gefa hverjum yfrin erfiðislaun .
Síðan ferr hann yfir Syriam hvatliga , því at hann girnizk at koma til Babylonar sem fyrst ok fá hana með valdi , ef hann náir eigi með þeirra vild , er borgina byggja .
Ok þá er hann átti skammt til staðarins , kemr í mót honum Matheus með sonum sínum , sá maðr , er einn var ágǽtastr af þeim hǫfðin - gjum , er þjónat hǫfðu Dario .
Hann gefr í vald Alexandri sjalfan sik ok borgina Babylonem .
Konungr tekr honum blíðliga , ok verðr harða feginn hans ørendi , því at mikit ok langt starf mundi til þurfa at vinna svá sterka borg ok fjǫlmenna .
Þessi maðr Matheus , er jafnan hafði sér aflat mikillar frǽgðar af sinni hreysti ok í fyrra bardaga konunganna varð mjǫk ágǽtr af frǿknligri framgǫngu , gaf ǫðrum dǿmi á sjǫlfum sér at hyllask at Alexandrum konung ok friðask við hann .
Eftir þetta skipar Alexander konungr liði sínu í fylkingar þannug , sem mest sýni megi til vera , ok biðr Grikki fyrir fara en Serkjalið eftir , ok stefnir síðan til staðarins .
Borgarlýðr - inn drífr út í mót konungi ok sýnir af sér mikinn fagnað í hans tilkvámu .
Auðr sá , er fornkonungar hǫfðu saman dregit , er hvervetna til sýnis borinn við þenna nýja konung .
Ok skurðgoðin sjǫlf eru bor - in út ór hofum sínum í mót honum .
Dýrir vefir eru víða breiddir út á veginn þar , sem herrinn skal ríða .
Gam - lir bǿndr ok aldraðar húsfreyjur taka klǽðnað sinn inn bezta .
Þrǽlar ok ambáttir hafa ok svá góð klǽ - ði nú , ok þau kenna sik varla , ok gleyma náliga nauð ok nǫfnum sínum , þeim er þar fylgja .
Ok lán - klǽði gera þann margan her ríkmannligan , er fátǿkr var .
Strǽtin eru þakið með inum fegr - stum blómum , þar sem konungr skal ríða .
Ok allar þǽr urtir , er bezt ilma , eru bornar fyrir hann á elda þá , er Serkir hǫfðu mikinn átrúnað til fyrir vígslu sakir þeirra .
Þau grimmu dýr , er heita tigres ok pardi , fara fyrir fylking konungs ok þar með mǫrg león .
Fjǫlði manns drífr í ina hǽsta turna eða á borgarveggina , at þeir mǽtti sem gǫrst sjá fǫr Grikkja ok allra helzt konunginn sjalfan .
Margr leikari ferr út staðinum með alls konar sǫngfǿri móti konungi .
Ok þeir ganga margir með hneigt hǫfuð í mót honum , er spámenn váru kallaðir ok létusk vita fyrir ørlǫg manna .
Þeir váru til komnir af Egip - talandi ok ór þeirri borg , er Memphis heitir , er í þann tíma hugðu margir mestan spakleik í búa .
Svá segir meistari Galterus , trúi slíku hverr af , er sýnizk , at sjalfr Rúmaborgarlýðr hafi aldrigi tekit með jafnmikinn prís við sínum hǫfðingjum eftir þau stóru hervirki , er þeir hafa gǫrt .
Ok þat var mak - ligt , segir hann , at svá vǽri gǫrt , því at , ef rétt er hugsat um verk annarra konunga ok sé þau sannliga lofuð ok í annan stað sé upp talt , er Alexander konungr vann , ok at hugt hversu mikit hann tók í fang sér á unga aldri ok með hversu litlu liði hann barðisk í mót inum mestum hǫfðingjum ok hversu skamma stund hann hafði til at leggja undir sik heiminn allan , þá man svá sýnask sem allir þeir konungar , er fornskáldin hafa mest lofat í sínum bókum , hafi verit lýðmannligir hjá þessum konungi .
Ok víst mǽtti Lucanus , segir hann , þykkjask of lofat hafa keisarann Julium í sinni bók .
Vildi guð , at nú vǽri frakkakonungr slíkr , sem Alexander var , þá mundi skjótt allr heimr þjóna réttri trú .
Alexander konungr er nú kominn í borgina Babylonem .
Ok nú mǽlir meistari Galterus þessum orðum til borgarinnar í sinni bók : Sé hér , Babylon , drep heimsins ok ótta konunganna .
Sé hér nú þann Alexandrum , er þú máttir oftsinnum sjá fyrir í helgum bókum ok spásǫgum , at koma myndi ok sigra allt Asiam .
Hygg at honum vandliga nú , er þú þarft eigi at spyrja til hans ok dramba eigi við honum , þó at þú hafir hann lukðan fyrir innan sterka tiglveggi , þar er hann faðmar allan heiminn með sínu valdi .
Ok sjalfir konungarnir hrǽðask , þegar er þeir heyra nafn hans .
Þessi skal vera þinn konungr , er ǫll veraldarbyggðin mǽtti girnask til yfir sér at hafa , ef hans tígn heldi vel í alla staða þeim mannkostum , er hann tók upp í fyrstu með henni .
Sé , segir hann enn til borgarinnar , hversu stilliliga stjórn hann veitir sigruðum þeim , er gefa sik í hans vald .
Ok lít á mikla mildi þess manns , er hamingjan veitir flesta farsǽld , ok svá lin lǫg gefr sínum undirmǫnnum .
Ok hǫfuðstað ríkis síns byggvir hann þeim sǫmum , er fyrir skǫmmu bǫr - ðusk í mót honum , ok gerir sér af óvinum ina kǽrstu vini .
Nú snýr meistari sínu máli meirr til konungs sjalfs , ok segir svá , at af margfaldligu munúðlífi því , er meira gang hafði í þessarri borg Babylon en hvervetna í ǫðrum stǫðum , ok af ógrynni fjár því , er hann fekk þar , missti hann þess réttlǽtis ok þeirra manndýrða , er hann hafði numit af meistara sínum Aristoteli .
Svá mjǫk er þat folk ørskamma , er þenna stað byggði , at þá , er vínit villir hugi manna ok kveykir ljótliga lostagirnd , láta þeir , er veita vínit , bǽði falar við fénu konur sínar ok dǿtr .
Ok ef drykkrinn gerir þeim ósparan penninginn , er sér vill konu kaupa , þá pýtir hann hana nauðga , er fala lǽtr , ef hon vill eigi lostig .
Þat er þar ok siðr við drykkinn , at jafnvel hǫfðingjarnir sjalfir sem aðrir láta leika fyrir sér allar nǽtr náliga .
Tvá daga ok 20 var Alexander konungr í Babylon .
Ok því at herrinn allr hafði nú lifat sem lysti ok legit í drykkju alla þessa stund , var svá dignuð dáðin í mǫrgum , at , ef óvinir þeirra hefði nú þegar á þá hlaupit , mundu þeir ekki svá frǿknliga fram ganga , sem venja var til jafnan áðr .
Nú ríðr konungr út af staðinum með allan her sinn .
Ok á vǫllum nokkurum fǫgrum eigi langt frá borginni lǽtr hann stǫðva liðit fyrir þá sǫk , at hann lǽtr þar upp segja þau lǫg , er hann vill setja , ok þat , er hann skipar ǫðruvís í herinum , en hans forellrar inir fyrri konungar hǫfðu sett .
Ok semr nú allar þjó - nustur af nýju .
Setr hǫfðingja yfir hverja þúsund riddara , þá er chiliarchae eru kallaðir á latí - nu , til þess at hverr þeirra megi sannliga próba þá sveit , er hann er yfir skipaðr , ok skynja þat , at slíkt ta - ki hverr upp , sem hann þjónar til .
Ok eigi megi sá með falsi gera sik góðan dreng , er hann er dáðlauss , eða því gleymt , er góðr drengr gerir .
Þat hafði verit venja inna fyrri konunga ok svá fǫður hans Philip - pi at láta blása í lúðr þá , er hǫfðingjar hersins skyldu setja merki sín upp .
En því at svá bar oft í mót , at eigi mátti heyra lúðrinn um allan herinn fyrir harki ok vápnabraki því , er varð , bauð Alexander konungr , at heðan í frá skyldi reisa upp á daginn háva stǫng til vitneskju en taka fyrir mark á nóttina reyk eða eld .
Hér með biðr hann ok býðr tígnum sem ótígnum , at hverr skyli haldinn vera vilja af sínum verkum ok verkkaupum , en engi dirfði sik til þess at kenna sér þat , er hann gerir eigi , eða leita frǽgðar fyrir annars frama ok afla þannug þess , er hann stundar ekki til .
Síðan er Alexander konungr hafði sagt upp herinum þǽr lagasetningar , er hann hafði samit áðr með djúpsettu ráði , ok allir tóku því þakksamliga , þá stefnir hann til þeirrar borgar , er Susa heitir .
Borgarmenn gefa staðinn upp fyrir honum .
Ok fǽr þar óf fjár .
Ok enn sem fyrr skiftir hann því ǫllu með liði sínu .
Eftir þetta ferr hann til þeirrar borgar , er stendr í því heraði , er heitir Uxia regio .
Fyrir þeirri borg réð einn greifi , sá er Medates hét , mikill kappi ok góðr drengr , því at hann varðveitti sik sjalfan Dario konungi sannan vin .
Alexander konungr varð þess varr af þeim mǫnnum , er byggðu skammt frá borginni , at leynistígr einn liggr þangat , sá er borgarmǫnnum er ókunnigr .
Ok ef hann sendir þangat nokkurn part af liði sínu , man eigi vart við verða fyrr , en þeir koma í borgina .
Þetta var harðla mikil háskafǫr , því at liðinu mátti litlu við koma .
Tauron hét einn riddari konungs , er oft hafði reyndr verit at rǫskvi .
Hann kveðr konungr til þessar ferðar ok nokkura riddara með honum , þá er hann valði til fyrir vaskleiks sakir .
Þessi maðr ferr á náttarþeli með sína sveit , sem fyrir hann var lagt .
En konungr sjalfr flytr herinn , þegar er lýsa tekr , til borgarinnar yfir gljúfr nokkur .
Síðan lǽtr hann gera flaka marga til hlífðar við grjóti því liðinu , er hann skipar til at brjóta borgarvegginn it neðra .
Þat var harðla torsóttligt verk at vinna þessa borg þannug , sem hon var sett , því at ǫllum megin var bratt atsóknar .
En hon var víða lukð með háum hǫmrum .
Ok fyrir því var hér eigi at eins at berjask við vaskan lýð , þann er varði borgina , heldr við sjalfa setning hennar .
Grikkir taka nú fast at sǿkja staðinn , ok þó eigi jafndjarfliga sem konungrinn , því at borgarmenninir fengu flett af liði hans þat hvalf , er hann var undir sjalfr ok spǫrðu síðan hvárki við hann skot né grjót .
Ok er þeir sá , at hann stǫkk ekki fyrir því , þá freistuðu borgarmenninir þess at biðja hann frá hverfa ok telja um fyrir honum , at hann mundi þar eigi svig á fá , er náttúran sjǫlf hafði svá rammliga fyrir búit .
En hann sǿkir því fastara , sem hann sér , at torsóttra er , ok leitar nú mest at brjóta borgarhliðin , því at um þau var búit af mannahǫndum .
Sjalfr brýzk hann við at brjóta vegginn með bukkum eða þeim tólum ǫðrum , er þar hǿfðu bezt til , ok gengr jafnan fremstr af þeim , er fremstir eru í atsókninni .
Hér með eggjar hann fast liðit ok segir svá : Hó !
Skǫmm mikil er oss þat , góðir félagar , er sigrat hǫfum mestan hlut Asiae ok unnit allar borgir þǽr , er vér hǫfum við brotizk , at sofa við veggi eins lítils kastala .
Hverr myni svá sterkr staðr vera , at staðit fái fyrir útan várn vilja .
Engi man svá rammligr borgarveggr , at eigi myni falla , þegar er hann veit Alexandrum nǽr koma .
Ok inir hǽstu turnar hafa nú numit honum at hníga .
Svá mǽlti hann .
Ok þá sjá Grikkir , hvar Tauron er kominn upp á borgarvegginn innan með sína sveit ok gefr borgarmǫnnum ekki blíða bakslettu .
Við þessa sýn vex þeirra dirfð á atsókninni .
En hinir , er áðr þóttusk øruggir um sik , þykkjask nú með ǫllu yfirkomnir .
Sýnizk þat sumum at verja enn , meðan má , ok falla heldr en flýja .
En sumir vilja heldr undan leita ok forða sér svá , ef fǿri gefask á .
Þat er at segja , at mestr hluti borgarlýðsins hleypr í einn kastala , er stóð í borginni .
En því at allir sjá , at þeim man þetta verða skammt skjól , er þat ráð tekit , at 30 manna eru sendir á fund Alexandri konungs at leita þeim lífsgriða ok leyfis at flýja í friði frá ǫllum eignum sínum .
En þau kómu svǫr í móti , at þeir þurfu sér engrar líknar at leita .
Ok dauðinn man eigi lengi dvelja at svefja þeirra sút .
Ok þeir skyldu við þat helzt huggask me - ga .
Borgarmenninir verða hryggvir við þessi andsvǫr .
Ok því at þeir eru sem fleiri eigi fúsir at deyja , vilja þeir enn fleira við freista fyrr en á detti dauðinn sjalfr .
Greifinn Medates , er hǫfðingi var yfir staðinum , sendir nú mann á laun til dróttningarinnar , móður Darii konungs , er Sisygam - bis hét ok hertekin var af Alexandro , at biðja þess , at hon mýki reiði konungs ok þiggi frið af honum borginni ok borgarlýðnum .
Medates var bǽði frǽndi Darii konungs ok námágr .
Ok því bað hann móður hans miskunnar leita sér ok sínum mǫnnum .
Hann vissi þat ok gǫrla , at Alexander virði hana svá mikils , sem hon vǽri hans móðir .
Sendimaðr Medatis kemr fram ferðinni ok flytr ørendit svá , sem honum var boðit .
En dróttningin talðisk lengi undan at gera þat , er hon var beðin , ok svarar slíku : Hversu byrjar hertekinni konu at biðja svá stórra hluta ok gera mik mikla , meðan ek em engis valdandi ?
En þat er sannligt , at þess sé synjat , er svá er beðit , at engi ván eða verðleikr stendr til , at fásk megi .
Er ok hǿgt at virða þá bǿn til ofdirfðar þeim , er biðr .
Hǿfir mér heldr at hugleiða , hver ek em nú , en minnask á þat , hvílík ek var fyrir stundu .
Hrǽðumk ek ok þat , svá margs sem ek hefi áðr beðit konunginn , at mildi hans myni mǿðask um síðir af fjǫl - beiðni minni .
Á þessa leið afsakar dróttning sik .
En þó ritar hon til konungs ok biðr , at hann skyli gefa grið Medati , er nú vill gjarna gerask hans maðr , ef hann á kost .
Ok þó at hann vili eigi líkna borgarlýðnum , kallar hon sér mikit veitt , ef Medates náir griðum fyrir bǿn hennar .
Hér má sjá , hversu mikla mildi ok staðfesti konungrinn hafði með sér .
Eigi at eins gaf hann grið Medati fyrir bǿn dróttningar , er hann hafði hertekna , heldr ǫllum borgarlýðnum ok þar með hverjum sem einum allar eigur sínar ok slíkan rétt , sem hann hafði fyrr haft , ok því framarr , at þeir skyldu honum ønga skatta gjalda .
Þó at Darius konungr hefði fengit slíkt vald á þessum lýð ok byggði þar fyrir fjándmenn hans einir , mundi móðir hans eigi þiggja þeim meiri líkn af honum , en hon þá nú af óvin sínum Alexandro .
Eftir þetta skiftir konungr liði sínu í tvá staði ok setr Parme - nionem hǫfðingja fyrir sumt liðit ok biðr hann fara þar , sem landit er betra yfirfarar , eftir at lei - ta , hvar Darius konungr sé nú með þat lið , er undan komsk með honum nǽstum , er þeir bǫrðusk .
En hann ferr sjalfr at leita hans með einvalalið sitt þar , sem landit er verst yfirfarar ok vegrinn liggr yfir stór fjǫll ok margar aðrar torfǿrur , ok ǽtlar svá at fara þar , er mest verðr gagnleiðit , í Persida , þat land , er svá heitir .
Svá er sagt , at Alexander hafi hvergi meiri þrautir þolat en í þessarri ferð .
Ok hamingjan hefir hér í heldra lagi sýnt honum þat , at hon vill engum trygg vina vera .
Þat var víða , at herrinn varð at flytjask eftir gljúfrum eða djúpum dǫlum , þar sem landsfolkit var á fjǫl - lum yfir uppi , ok hleypti ofan stóru grjóti .
Í sumum stǫðum var at flytjask í festum um þau bjǫrg , er hvergi mátti fǿtr í festa .
Hér týnir konungrinn miklu liði .
Ok oft verðr hann þar aftr at venda , er hann vildi fram halda .
En þó lýkr hér sem annarsstaðar , at hann bar sigr af ǫllum þeim , er honum hǫfðu í móti risit .
Nú kemr hann fram um síðir í Perside ok stefnir fyrst at þeirri borg , er Persepolis heitir , er hǫfuðstaðr var alls Persidis .
Hann brennir ok brýtr hana alla til jarðar ok lǽtr drepa hvert mannsbarn , þat er byggt hafði borgina .
Þessi borg hafði verit harðla frǽg , því at margir fornkonungar hǫfðu þar lǫngum setit ok dregit saman svá mikinn auð , at í ǫllu Asia var hvergi jafnmikill saman kominn í einn stað .
Eigi at eins hǫfðu þeir þetta gǫrt til styrks eða nytsemðar ríki sínu , heldr ok jafnvel til þess , at hverr er sǽi , skyldi þat undrask , er þeir máttu svá mikit gull eða silfr hafa saman dregit .
Því meira fé fekk Alexander konungr ok í þessi borg , sem hon var miklu auðgari en hver sem ein , sú er hann hafði fyrr undir sik lagt .
Svá fekk ágirnin hér mikinn framgang í liði Grikkja , at hon eggjar margan í hǫfuð sínum félaga þá , er hverr keppizk um at fá mest einn af því , er ǫllum var ǿrit .
Ok margr sá , er hann hafði hlaðit sik af gulli ok gersemum þóttisk engis aflat hafa , þegar er hann sá nokkurn hafa þat fengit , er fágǽtara var .
Purpurinn ok ǫnnur in dýrstu klǽði váru rifin í sundr , þar er hverr rifsaði slíkt , er hann fekk .
En gullkerin þau , er af hagleiknum váru miklu mǽtiligri en af malminum , brytjuðu boløxar í smán mola .
Jafnvel rupluðu Grikkir ok rǽntu skurðgoðin sjǫlf , svá at þau váru hrǽðilig eftir , því at með fegrð ok fé létu mǫrg limuna .
Slíkt var endalykð þessar borgar , er svá frǽg hafði verit fyrr meirr af sínum hǫfðingjum ok einna mest af Xerxe konungi , er þaðan herjaði í norðrhalfu heimsins .
Hann hafði 10 þúsundir skipa fyrir at ráða .
Sjá inn sami sigldi sumum stǫðum á þurru landi .
Ok hann veitti sjáinn í gǫgnum háva halsa .
Allar borgir í Asia hǫfðu konungar fyrir at ráða þeir , er eftir Alexandrum kómu , þǽr er hann hafði undir sik lagt aðrar en þessa borg Persepolim .
Hennar merki má hvergi sjá .
Svá var hon vandliga niðr brotin , nema nokkur ørmul megi finnask í á þeirri , er fellr hjá , þar sem borgin hafði staðit , ok Araxes heitir , því at konungrinn lét þangat bera hvern stein , er staðit hafði í borgarveggjunum .
Þat helt til þess , er Alexander konungr var svá miklu grimmari þessum stað en hverjum annarra , at borgarlýðrinn hafði hertekit af liði hans nokkurar 3 þúsundir .
Ok þá er hann átti skammt til borgarinnar , var þat lið sent í mót honum svá búit , at sumir hǫfðu látit hǫnd eða fót .
Af sumum váru skorin eyrun eða varrarnar .
Augu váru stungin út á sumum .
Sumir váru markaðir í enni sem þjófar á ýmsa leið .
Allir í þessu liði váru meiddir at nokkuru ok þannug , at hverr mátti lifa len - gi við sína skǫmm .
Þá er þetta lið kom mót konunginum , ǽtlaðisk hann í fyrstu sjá skrímsl heldr en menn .
Ok er konungrinn varð varr , at þessi inn vesli lýðr var af hans liði , felldi hann sjalfr tár ok allr herrinn með honum , ok snerisk þá skjótt sá sigr , er áðr var fenginn , í sára sút .
Síðan styrkir hann þetta lið með fǫgrum fyrirheitum , segir , at hann skal gefa þeim allt þat , er þeir vilja kraft hafa , hvárt sem þat er heima í fóstrlandi þeirra eða annarsstaðar í hans ríki .
Nú ferr þetta folk fyrst á brott ór herbúðum at gera ráð sitt , hvat af skal þiggja því , er konungrinn hefir boðit .
Sumir vilja staðfestask í Asia , þar sem þeir váru nú staddir .
Sumum sýnizk vǽnna at vitja heim Grikklands , fóstrjarðar sinnar .
Euticion hét einn maðr í þessu liði er ok var ágǽtr af sinni snild .
Svá er sagt , at hann hafi talat á þá leið um þetta mál : Hversu munum vér þora at sýna oss heima í váru landi , ef vér skǫm - mumsk at ganga út ór dýflizum þeim , er vér byggðum fyrir skǫmmu , þess ørendis at biðja sér hjalpar .
Ok nenntum vér varla þat til at vinna at sýna várum félǫgum , hvílík ferlíki vér erum orðnir .
Ok því sýnizk mér svá , sem þess mundi hvern lysta at leyna sínum lýtum sem mest ok koma sér þar , er hann vǽri ǫllum ókunn - astr , því at þar er hǿgast af at hyggja sinni farsǽld .
En vesall maðr má þannug helzt gera sik sǽlan .
Þeir , er treysta hollustu félaga sinna , síðan er hamingjan hefir frá þeim skilizk , vitu eigi gǫrla , hversu skamma stund hǫrmuð er eymð þeirra .
Fáir einir fella tár fyrir þat .
En þegar er tárin þorna , þornar ástin ok mildin með .
Er þat ok ekki samfǿrt kvein ok kvíða vesals manns ok dramb ins sǽla með vár - kunnarleysi .
En sá er sannr ok ágǽtr vinr , er eigi leggr leiðendi á vin sinn , þó at hann velti í mikla vesǫld .
Þat er vanði mannsins , þess er hamingjan vill vel , at velja sér vini eftir hennar þokka .
Ok svá mǽtti vera , at hverr várr fyrirliti annan , ef eigi hefði jǫfn ógifta til handa fallit ǫllum af þessum þrim þúsundum .
Eða hvat ǽtlið þér , segir Euticion , ef vér viljum vitja heimkynna várra , hversu húsfrey - jur várar myni við oss taka , þǽr er vér fyrirlétum nauðgar þá , er vér hófum hernaðinn ?
Hó hó !
Fegnar munu þǽr oss faðma ok kalla ljúfa þá , er leiðiligir eru .
Allókunnig er þeim konan , er hann trúir henni svá vel , því at hennar skaplyndi er várligt veðr vísara ok brjóstinu blautari inn harðasti steinn , er adamas heitir .
Eða man sú vera blíð ok hǿg sínum bónda giftutómum , er honum var hǫrð þá , er giftan fylgði ?
Því vilda ek heldr þat ráð eiga með yðr , at vér staðfestimsk hér , sem vér erum ókunnir , en fyrir venju sakir styggvask menn nú eigi við at sjá oss , er orðnir erum , fyrr en dauðinn komi , sem halfetin lík .
Nú lýkr Euticion sínu máli .
En maðr verðr til at svara honum , sá er Techilus heitir , ok segir svá : Eigi lízk mér várt mál slíkan útveg beztan eiga , sem nú var tjáðr .
Engi dugandi maðr virðir vin sinn eftir yfirlitum eða fyrirlítr hann af áfelli harðra forlaga .
Eigi hefir náttúran gǫrt oss afleitliga , heldr grimmleikr fjándmanna várra .
Ills eins kalla ek þann makligan , er hann skammazk sjalfs síns ok harð - rar hamingju , ef hann heldr manndóminum .
Þeirra manna er þat at ørvǽnta sér hjalpar af ǫðrum , er enga man ok veita vilja , en þeir ǽtti nokkurs góðs kosti .
Ok próba slíkir af sjǫlfum sér , at lítil mildi myni búa í annars brjósti .
Hafið mitt ráð , góðir félagar .
Ok hugsið , at guðin fórna oss meira gott , en vér mǽttim vǽtta fyrir stundu .
Þat eru frǽndr ok fǫðurleifð , konur várar ok eignir .
Heilir svá !
Verðum á brott ór þessu landi , er oss má þykkja sem myrkvastofa .
Ok tǫkum aftr til vár blíðara loft betri mál ok betri siðu .
Fyrir hví skulum vér hér vera vilja , vesalir ok ánauðgir , ef kostr er at fara til fóstrjarðarinnar ?
Því at ǽ munum vér þar frjálsir vera .
Útlǫgðum mǫnnum þykkir sér mikit veitt , at þeir nái bera bein sín at eins á fǫðurleifð sinni .
Veri þeir hér nú þá með ókunnum þjóðum , er fyrir því forðask fóstrjarðir sínar , at þeir trúa illa frǽndum sínum eða húsfreyjum .
En ek skal at vísu venda heim í mitt land , gefi guðin mér fǫng áfram at koma .
Svá lýkr Techilus sínu máli .
En fám sýnizk þetta þannug , sem hann hefir tját , því at máttug ven - ja varð ríkari með flestum en náttúra .
Ok þat sýnizk konunginum sjǫlfum sǽta meira ráði , sem Euticion hafði mǽlt .
Ok því gengr þat fram .
Hann gefr stórar eignir ǫllu þessu liði , ok þar með svá mikit lausafé , at hverr hafði allt yfrit við at búa .
Síðan er Alexander konungr hafði svá sét fyrir þessu liði , sem hans tígn byrjaði , þá ferr hann í Mediam , ok skundar ferð sinni sem mest , at hann megi þar ná Dario konungi .
Hann var nú kominn til Ecbatana , hǫfuðborgar í Media , ok ǽtlaði þaðan í þann hluta ríkis síns , er Bactra heitir .
En þá er hann fekk njósn af , at Alexander fór eftir honum hvatliga ok nálgaðisk mjǫk fund hans , þá skiftir hann um ráðagjørð sinni ok býzk til bardaga í mót honum .
Vill nú heldr látask en lengja með flótta líf sitt .
Þá er herr Darii var saman kominn í einn stað , lǽtr hann kveðja sér hljóðs , ok talar síðan á þá leið : Ef hamingjan hefði valit mér þat lið , er dáð - laust vǽri , ok dauðann ǽtlaði drengiligan með hverju móti , sem hann verðr , munda ek heldr þegja , góðir halsar , yfir því , er mǽlanda vǽri , en dvelja daginn af með tómum orðum .
En því at ek hefi reynt yðarn manndóm ok víst meirr , en ek vilda , ok ek veit nú gǫrla , at engi maðr getr sér betri eign en góða vini , þá skǫmmumk ek enn eigi at heita konungr .
Ok mest fyrir sakir þeirrar staðfesti , er þér hafið mér sýnt , er einir hafið hlotit alla þá dáð ok drengskap , er allt Asia skyldi haft hafa ok heldr vilduð fylgja mér , er tvisvar he - fi ek á flótta komit , en þjóna þeim inum sigrsǽla Alexandro .
Ok ef ek má eigi , þá munu þó guðin gjalda yðr maklig laun fyrir slíka raun .
Ok þeir , er eftir oss koma í heiminn , munu eigi svá daufir , at eigi heyri þeir yðart lof , ok eigi svá ranglátir , at eigi reiði þeir slíkra manna frǽgð ok frama .
Svá meguð ér hugsa , at frǽgðin man eigi fara í mold með yðr ok framinn kann eigi deyja .
Ok því vil ek eigi heðan af leggjask á flótta , heldr vil ek með yðrum styrk ok ráði rísa við óvinum mínum .
Eða hversu lengi skuluð ér þat þola , at útlendr konungr ráði ríki váru , en ek sé gǫrr útlǽgr ?
Annathvárt skal ek láta lífit með sǿmð eða vinna þat allt aftr , er ek hefi látit .
Eða sýnizk yðr sǿmiligt , at Darius , yfirkonungr alls Asiae , geri svá vilja víkingsins Alexandri , at eftir dǿmum Mathei gefisk hann í vald hans ok taki með þǫkkum , ef hann þiggr af honum vald yfir einhverju heraði ?
Eða skal hann lifa til þeirrar hneisu at þiggja nokkurn part af ríki sjalfs síns honum til vegs , er veitir ?
Engi skal fyrir þessu hǫfði ráða eiga .
En ef nokkurr hlýtr þat , skal hann eigi því mega hǿlask , at hann sé minn fjǫrgjafi , því at á einum degi skal prýðiligr dauði taka frá mér hvárttveggja lífit ok ríkit .
Ok ef þér vildið sem ek , góðir drengir , þá man oss eigi verða mein eftir dauðann at drambi Grikkja .
Láti hverr sem einn sjalfs síns hǫnd hefna sín eða verða sér at aldrlagi .
Nú þá ef guðin vilja eigi full - tingja þeim , er réttu máli fylgja ok ǽtli þau sér eigi sóma sannendin at verja , gerum þat þá er oss man lofat vera .
Deyjum sem drengjum sómir .
Heyrið nú ok hafið þat , er ek bið yðr fyrir framaverk forellra várra ok frǽnda , er svá oft skattgildu sér þetta folk , er nú berzk oss í mót .
Gerið sem yðrir áttungar : Fáið sigr með sǿmð eða fallið með frǽgð .
Þar um er gott at velja .
Svá talaði Darius , sem nú er sagt .
En engi rómr varð at máli hans , því at liðit var allt náliga felmsfullt ok fúsara at flýja Alexandrum en snúa í mót honum .
Einn maðr varð til at svara konungsins ørendi .
Sá hét Artabazus vinr hans harðla kǽrr .
Gjarna viljum vér yðr fylgja , herra , segir hann , hvert ráð , sem þér vilið upp taka .
Ok dauðinn einn skal oss skilja mega .
Eftir þat , er þessi maðr hafði þetta mǽlt , varð rómat af liðinu ráð konungs .
En auðsǽtt var þat á yfirbragði velflestra , at þat sýndisk ó - ráðligt .
Frá því er nú at segja , at þeir menn í hirð Darii konungs , er annarr hét Bessus en annarr Nabarzanes ok konungr hafði gǫrt mikla af litlum , svá at þeir réðu nú báðir fyrir miklu liði , bera saman þat ráð , at þeir skyli taka hann sjalfan hǫndum .
Ok ef þeir fá eigi forðazk Alexandrum , ǽtla þeir svá at kaupa sik í frið við hann at fǿra honum Darium lifan - da .
En ef þeir fá sett undan honum , ǽtla þessir vándu þrǽlar at drepa dróttin sinn ok taka ríkit eftir hann ok eflask síðan í mót Alexandro .
Ok því at þeir sá nú , at flest allt lið Darii var ófúst at fylgja honum við þat , er jafnan tók þungt at falla , þá neyta þeir svá þeirrar gulu , at Nabarzanes gengr á fund konungsins .
Ok er hann kemr fyrir hann , mǽlir hann á þá leið : Minn herra , segir hann , veit ek at mislíka man þér þat , er ek ǽtla upp at bera .
En oftliga verðr sárin sárt at lǽkna .
Ok mǫrgu sinni batnar inum sjúka við beiskan drykk .
Ok ef menn verða nauðug - liga staddir í sjóvarstormi , þá kasta þeir útan borðs miklum hluta eigu sinnar til þess , at þeir haldi sjǫl - fum sér heilum ok skipi sínu ok bera svá bǫl til batnaðar .
Skilja mátt þú , herra , at því sigrask óvinir þínir jafnan á þér , at guðin eru gagnstaðlig þínu máli .
Ok því koma þínir menn hart niðr , at hamingjan vill yðr eigi veita til svá stóra hluta , sem þér hafið í starfat hér til .
Nú vǽri þat mitt ráð , at þú leitaðir hennar á fleiri ve - ga ok drykkir ór smǽrum kerum um stundar sakir .
En þat er , at þú gefir upp konungsnafnit ok ríkit með einhverjum vina þinna ok vildarmanna , þeim er með nýjum heillum fengi frelst ok friðat lǫnd yður undan ágirni þessa fjándaflokks , er þér fáið aldrigi ró fyrir .
En síðan takir þú tígn þína með friðinum ok konungligt vald yfir ǫllu Asia , þat er engi má annarr at réttu eignask , meðan þú ert á lífi .
Þetta mǽtti skjótt sǿkjask , því at ef hǫfðinginn fǽzk , sá er sigrsǽlli vǽri ok meirr náttúraðr til at heyja folkorrustur , þá skortir enn eigi liðsaflann í Bactra eða Indíalandi .
Þar megum vér enn meira fá , en vér hafim áðr látit .
Eða fyrir hví skulum vér rasa fram í dauðann ?
Þat er karlmannligt at forðask hann en hatask eigi við lífit .
Óþrifnir menn ok eljunlausir leggja leiðendi á at lifa .
Ok eigi er þat undarligt , því at inum nennulausa , þeim er narir í heiminum , er sem dauði þat , er lífit skal heita .
En þar í mót freistar inn frǿkni hversvetna fyrr , en yfir hann lúki .
Ok er hann hefir reynt til fulls um sín forlǫg , þá er honum sem hinum lofat at deyja .
Gerið nú svá vel , góði konungr , takið upp heilt ráð , er ek vil ráða yðr .
Hér er nú Bessus , vinr yðarr , vitr maðr ok harðfengr .
Fáið honum ríkisvǫnd yðarn ok kórónu til þess , at hann friði fyrir yðr .
Ok er hann fǽr þat gǫrt , takið ér sjalfir aftr , sem verðugt er , tígn yðra með betra tíma .
Við þessi orð Nabarzanis varð Darius harðla reiðr , ok mǽlti svá : Gǫrla skil ek af þínum orðum , inn vándi dróttinssvikari , at þat , er þú kallar ráð , eru vélrǽði .
Ok því at þú þykkisk tíma til þess hafa fundit , vilt þú at vísu rǽna mik eigi at eins ríkinu heldr jafnvel lífinu .
Ok síðan bregðr konungr sverði ok mundi hafa hǫggvit hann , nema Bessus bǽði fyrir honum .
Ok því fór þat eigi fram , at hann hafði mikinn afla .
Ok þó at hann léti sem hann bǽði Nabarzani friðar , þá sá Darius þegar , er hann hugsa - ði , hvat á myndi liggja , ef hann gerði eigi , sem Bessus bað , er slíks átti kosti við hann at því sinni , er hann vildi gǫrt hafa .
Eftir þetta bjóða þeir Bessus sínum mǫnnum at setja herbúðir nokkut í brott frá ǫðru liðinu .
En Artabazus sannr vinr Darii telr þá fyrir honum , at gefandi sé ró reiði , ok mǽlir svá : Þat vilda ek , herra , at þér bǽrið með þolinmǿði þat , er óvizka flutti með fólsku ok rangsýni þessa manns ok rǿddi með ráðleysi .
Ok því at Alexander nálgazk nú mjǫk ok þér eiguð enn þaðan sem fyrr mikils háska ván , þǿtti mér ráð , at þér leitaðið at halda saman liðinu með bǿn ok blíðu , en at þat skilðisk eigi frá yðr af sundrþykki .
Ok gǽttið einkum með vingan til þess riddaraliðs , er þér hafið hér fengit í Bactra .
Þetta ráð líkar Dario konungi vel .
Ok síðan lǽtr hann setja herbúðir sínar .
Ok er nú þó hugsjúkr harðla , því at hann skilr , at styrkr hans gerizk mjǫk óstǫðuligr .
Ok því at hann gáði eigi fyrir margfaldligum áhyggjum konungligrar stjórnar eftir fyrri venju , þá gerði liðit ráðlaust ok lítt samhuga , hvat upp skyldi taka .
At sjǫlfum honum var ok svá lítill gaumr gefinn , at ná - liga var hann lǫngum einn saman staddr í landtjaldi sínu .
Nú bera þeir Bessus enn saman ráð sín .
Ok tjá með sér , at torvelt man verða at taka konunginn hǫndum .
Ok þat var líkligt , því at svá er sagt , at þangat í lǫnd veita menn svá mikla vegsemð ok hollustu hǫfðingjum sínum , at jafnvel þeir er óttask þá , meðan ríki þeirra stendr með beztum blóma , þjóna þó ok tígna þá með sama hǽtti sem fyrr , at halla taki hamingju þeirra .
Varla kunnu þeir niðr leggja þá lotning , er um sinn hafa þeir upp tekit at veita .
Ok því at þessu folki var þannug farit , er undir Dario var , máttu þeir Bessus ok Nabarzanes eigi fá vald hans opinberliga , nema þeir hǽtti mjǫk sjǫlfum sér ok liði sínu .
Því sýnizk nú ráð at gera þat yfirbragð á at biðja sér líknar ok kalla mjǫk mismǽlt hafa verit , at Darius gefi upp konungdóm sinn .
Nú líðr af in nǽsta nótt .
Ok þegar um morguninn eftir býðr Darius , at upp sky - li taka herbúðirnar .
Ok jafnskjótt koma þeir Bessus ok Nabarzanes með miklu liði til fundar við hann ok falla til fóta honum , biðja af sér reiði mjúkliga , en kallask heðan í frá sem hér til vilja þjóna honum trúliga ok gera þat allt , er hann vill fyrir þá leggja .
Þat sǫnnuðu þeir , sem oft verðr mǽlt , at margr mǽlir þá fagrt , er hann hyggr flátt .
En svá fengu þeir um talit ok aumkat sik , at hann trúði þat allt falslaust , er þeir mǽltu .
Ok gaf upp blíðliga þat , er þeir báðu .
En eigi iðruðusk þeir þá heldr en áðr sinnar óhǿfu , er þeir sá , hversu mildr ok miskunnsamr var sá inn góði konungr , er þeir ǽtluðu at sví - kja .
Ok því at Darius trúði mǫnnum sínum sjalfs ok vǽnti þaðan eigi svika , sem fram kómu , en óttaðisk Alexandrum , er nú var mjǫk svá kominn eftir honum , tekr hann enn þat ráð , hvat sem hann hefir fyrr rǿtt , at halda un - dan ok forðask hann sem fǿri gefr framast á .
Sá maðr var í liði með Dario konungi , er Patron hét , gerzkr at kyni , mikill vinr konungs .
Hann var settr yfir Grikkjalið þat , er var með Dario .
Síðan er þessi maðr varð varr við , at þeir Bes - sus ok Nabarzanes sátu með svikrǽðum um líf konungsins , fór hann sem nǽst honum sjǫlfum með lið sitt til gǽzlu við hann þegar , er herrinn fluttisk ór stað .
Ok jafnskjótt sem Patron náði máli konungsins , mǽlti hann til hans á grikksku : Þú góði konungr , segir hann , ek vil gera þér kunnigt , at þau svik , er ek veit víst , at þeir Bessus ok Nabarzanes hafa saman borit , munu sýna sik brátt , ef svá ferr , sem þeir hafa ǽt - lat , því at nú man vera kominn endadagr þinn eða þeirra .
Nú þá til þess , at ek mega hrinda þes - sarri óhǿfu , er þeir ǽtla fram at hafa , lát mik með mínu liði vera gǽzlumann þinn í dag .
Ok bjóð at kveldi , at landtjald þitt sé sett í millum herbúða þess liðs , er ek em yfir settr .
Ok síðan hal - disk þessi háttr , meðan nauðsyn krefr slíkrar breytni , sem ek beiði .
Ek ok mínir sveit - ungar hǫfum fyrirlátit fǫðurleifðir várar , en vǽntum oss þaðan allrar uppreistar , sem þér eruð , herra .
Ok víst er þat satt at segja , at ek , útlendr maðr ok lítilsverðr , munda ek eigi bjóðask til at gerask þinn hǫfuðvǫrðr ok gǽzlumaðr slíks hǫfðingja , ef ek sé nokkurn annan vilja nú veita þér þá þjónustu .
Þessi maðr Patron varð ágǽtr af þeim trúleik , er hann veitti lánardróttni sínum .
En þat sýndisk hér , sem oftarr kann verða , at sínum forlǫgum verðr hverr at fylgja .
Darius konungr hefði sér heilum haldit , ef hann vildi þiggja þat , er Patron bauð honum .
En því at þess var afauðit , svarar hann svá þessu máli : Þó at ek hafa jafnan reynt yðarn trúleik Grikkjanna , segir hann , ok ek vita víst , at þér vilið mér heilt ráða , þá man ek þó eigi skiljask frá múginum minna manna , því at heldr vilda ek vera véltr en trúa eigi þeim , er mér eigu at launa sín þrif ok þroska , hvat sem yfir kann líða .
Man ek aldrigi flýja sjalfs míns fylgjara .
Ok ef þeir vilja mik nú feigan , þá forðumk ek eigi dau - ðann , heldr fýsir mik til hans .
Eftir þat ferr Patron til liðs síns með mikla ógleði fyrir þat , er konungrinn vildi eigi þiggja þau heilrǽði , er hann gaf honum ok víst hefði þiggjandi verit , því at þessi maðr vildi gjarna gefa sik fyrir sinn lánardróttin ok halda manndóminum í alla staði .
Svá var Bessus nǽr staddr þá , er Patron hafði talat við konunginn , at hann mátti hvert orð heyra .
En því at hann skilði eigi þá tungu , er þeir mǽltu , varð hann varr af tulk einum , hvat þeir tǫluðu .
Ok þat eina stóð þá fyrir , er hann stefndi eigi þegar at Dario , at honum þótti ráðuligra at fá hann lifanda í hendr Alexandro ok afla svá sjǫlfum sér hans vináttu heldr en drepa hann , þó at fǿri gǽfisk á .
Bessus dvelr nú til nǽtr óhǿfu sína , því at nóttin gerir margan djarfan at drýgja þat , er hrǽzla með skammfylli bannar á daginn at gera .
Ok þannug háttar hann þá , at þegar , er hann náir máli konungsins , þakkar hann honum þat , er hann hlýddi eigi á flǽrðsam - ligar fortǫlur Patronis , ok segir auðsýnt vera í hans tilsetningu , at hann ǽtlaði kaupa sik í frið við Alexandrum með hǫfði Darii .
Kallar ok eigi undarligt , at útlagr maðr ok øreigi vinni flest allt til fjárins , at hann fái .
Darius konungr tók líkliga því , er Bessus mǽlti , ok vissi þó víst , at þat var allt hollt ok heilt , er Patron hafði ráðit honum .
En þar var nú komit , at hvárrtveggja var harðr kostrinn : At trúa eigi mǫnnum sínum sjalfs eða vera svikinn ok hǽtta lífi sínu þeim í hendr , er týnt hǫfðu trúleikunum ǫllum .
Svá segir meistari Galterus , at þann dag , er þeir Bessus ok Nabarzanes réðu þat með sér at dvelja til eftirfarandi nǽtr óhǿfu sína , tók sólin seinna ganga , en hon er vǫn , til þess at lengr en skemmr frestaðisk þat níðingsverk , er þó varð framkoma .
Tunglit var ok tregt til at sýna sik ok sjá þann glǿp , er þá mundi gerask .
En þó varð sólin at setjask en tunglit at taka sína rás eftir fyrirsettri skipan ok boði þess , er þau þjóna .
Ok því kom nú nótt eftir þenna dag .
Darius konungr liggr þá vakan - di í landtjaldi sínu .
Ok hugsar , hvert ráð hann skal taka .
En þat hendir hann sem margan , at ráðin þrotar fyrir honum , því at ekki má feigum forða .
Þar til finnask aldrigi ráðin .
Þó mǽlti hann þessum orðum fyrir munni sér : Þú góði faðir allra guðanna , hvat ǽtlar þú síðast at sjá fyrir mér eftir þau mǫrgu vǫlk ok vand - rǽði , er ek hefi þolat í ríki mínu ?
Eða skulu þar in efstu forlǫgin eftir fara ?
Hvat hefi ek svá illt gǫrt , at ek sjá makligr þess áfellis , at vinir mínir vili mik feigan , ok ek skyla þeim eigi trúa mega , er fyrir mitt líf ǽtti sjalfa sik at veðsetja , ok mínir þjónustumenn sé mér grimmari en opinberir fjándmenn ?
Ef ek hefi verit óverðugr þess mikla ríkis , er ek hefi haft , eða stjórnat illa mí - num undirmǫnnum , hafi lǫgin eigi sínum rétt haldit fyrir mér ok kalli lýðrinn mik hafa verit sér víking en eigi réttan konung eða hafi Darius þá , er hann skyldi dǿma mál manna , borit fyrir borð hlut ins fátǿ - ka ok selt réttlǽtit í sínum dómum fyrir mútur ok mannamun eða nokkurr hafi látit sína fǫður - leifð ok orðit arfrǽningr af hans ágirni , hafi fundizk með honum svik ok sannleikshatr , víst em ek þá verðr at deyja .
Ok eigi bið ek þá guðin dvelja dauða minn .
Hølzti langt líf hafa þau mér veitt , ef svá er .
Makligt er , at þeir Bessus ok Nabarzanes verði þá mínir skaðamenn ok himnabúarnir láti svá verða sadda sína reiði réttliga í svívirðligu drápi Darii .
En ef ǫðruvís veit við ok hafa ek rétt - lǽti elskat , svá sem náttúra mannsins má bera fyrir sínum breyskleik , geri guðin þá svá vel , láti mik eigi bíða svá hneisuligan dauða , at óþrifnir þrǽlar ok dáðlausir dróttinssvikar standi yfir mínum hǫfuðsvǫrðum , heldr komi mér fyrir nokkut mitt meinleysi ok grandlaus ǽfi , en þeir sé dauðamenn , er þess eru verðir .
Eigi kann ek annars beiða .
En réttlátr maðr taki fyrir sitt réttlǽti mak - lig laun .
Ok vándr maðr fái fyrir sinn vándskap þat , er hann hefir til verkat .
Nú , hafi guðin fastráðit með sér , at minn endadagr skyli nálgask , fyrir hví skulu aðrir en ek sjalfr verða mér at aldr - lagi ?
Eða fyrir hvat kom mér at hafa forðat fjǫrvi mínu við Grikkja , ef menn mínir sjalfs skulu leggja hendr á mik ?
Eða skal ek efask í at veita mér heldr sjalfr skaða ?
Þessi Hǫnd ok þetta sverð má þat vinna , þó at ellin mǿði mik nú mjǫk .
Ok þá mundi Darius konungr hafa lagt á sér sverði - nu , nema þat bǽri við , at einn geldingr , sá er var innvǫrðr hans ok þá var einn viðstaddr , hefði slegit upp ópi miklu .
En hirðin ǫll , sú er nǽr var stǫdd í herbúðunum ok ópit heyrði , hugði , at konungrinn mun - di vera drepinn .
Segir þá hverr ǫðrum fall hans .
Ok gerizk nú illr kurr í liðinu .
Margir eggja þess , at liðit skyli vápnask ok leita til hefnda .
En því at flestir eru felmsfullir fyrir ótta sakir , verðr ekki af því .
Ok þar sem afli þeirra var mikill , er margir þóttusk vita at á svikum mundu verit hafa við konunginn , stóð af þeim sá ótti , en svá sigraði drenginn fyrir ǫllum , at engir þorðu taka til sinna vápna .
Ok þegar er Bessus ok Nabarzanes spyrja þessi tíðendi , at konungr vǽri fallinn , biðja þeir sína menn alla vápnask .
Stef - na síðan með ǫllu liði sínu til þess landtjalds , er þeir vissu at konungr hafði sofit í , ok ryðja sér gǫtu með oddi ok eggju í gǫgnum þat lið , er þar var saman komit .
En þeir fundu konung lífs , er þeir hugðu dauð - an vera .
Þá taka þeir hann hǫndum ok láta fjǫtra .
Sýnizk þat nú hér , sem jafnan kann henda , at hamingjan er óstǫðug , því at sá inn sami Darius , er fyrir skǫmmu sat í gylltri kerru , ok herrinn allr óttaðisk sem konung sinn , er nú settr í einn herfiligan kart ok hefir eigi vald á sjǫlfum sér .
Ok þat eina gera þrǽlar hans nú til tígnar honum fyrir nafns sakir þess , er hann hafði borit , at þeir setja á fǿtr honum fjǫtra þá , er ór gulli váru gǫrvir .
Allar féhirzlur hans gera þeir sér at herfangi sem hann sjalfan .
Snúa nú síðan á flótta með allt saman , at þeir fái forðazk þann , er eftir ferr .
Hvert ǽtlizk þér at fara , segir meistari Galterus , grimmir glǿpamenn ok hneisuligir níðingar ?
Man nokkur lands eða lagar mega leynask yður óhǿfa ?
Nei !
Kunnigt man yðart nafn , hvar sem þér farið .
Man ok engi svá ríkr síðan , at um sik megi øruggr vera fyrir þyrstanda þrǽli til dreyra síns lánardróttins .
Nú er at segja frá Alexandro , at hann skundar ferð sinni , sem hann má mest þangat , eftir er hann spyrr , at Darius ferr undan ok stefnir til borgar Ecbatana , því at hann hugði Darium mundu þar vera .
Ǽtlar nú at setjask um staðinn ok skiljask eigi fyrr í frá , en hann hefir brotit allan til jarðar ok nát konunginum sjǫlfum , ok leiða svá til lykða langan ófrið .
En þá spyrr hann , at Darius hefir flýit í brott þaðan .
Ok jafnskjótt stýrir hann þar í frá ok ǽtlar at halda eftir honum í Bactra , þann hluta ríkisins , er svá heitir .
Ok þá kemr einn njósnarmaðr , sá er þat kunni sannli - ga segja Alexandro , at hann mundi eigi þurfa langt at rekask eftir Dario þaðan í frá , því at menn hans sjalfs , segir hann , hafa svikit sinn herra ok settan í bǫnd sem einn illvirkja .
Alexander konungr varð ókvǽði við þessa tíðendaspurn ok lǽtr kalla síðan til sín hǫfðingja hersins ok segir þeim svá : Nú er skammt eftir erfiðis várs ok horfir til þess , at erfiðislaunin myni verða mjǫk mikil .
Vér hǫfum spurt þau tíðendi , er þó eru mjǫk har - mandi , at vándir menn hafa svikit góðan hǫfðingja .
Darius konungr hefir þau gjǫld tekit í móti góðu yfirlǽti því , er hann hefir veitt vildarmǫnnum sínum , at þeir hafa settan hann í bǫnd skammt í brott heðan .
Man hann nú vera dauðr eða lifa nauðigr við svá mikla skǫmm .
Nú þá , góðir félagar , ríði hverr , sem hann má mest af taka , til þess , at vér megim hjalpa Dario en drepa þá níðinga , er svá hneisuliga léku við hann .
Era minni manndómr at þyrma honum yfirkomnum heldr en sigra hann , þá er vald hans var með beztum blóma .
Allir rǿma vel þat , er konungr mǽlti , ok heita því , at í hvern háska , sem hann leiðir þá , skyli þeir honum fegnir fylgja .
Ok nú ferr hann svá hvatliga , at herrinn skal eigi taka hvíld at komandi nótt heldr en um daginn .
Alexander konungr kemr með her sinn þá , er nátta tekr , til þess staðar , er Darius hafði verit þá , er hann var svikinn ok handtekinn af Besso ok hans sveitungum .
Þar koma í mót konungi 2 menn , þeir er heldr vildu samtengjask sveitum Grikkja en fylgja lengr þeim flǽrðarfulla flokki , er þeir Bessus ok Nabarzanes váru fyrir .
Þessir menn gerðusk leiðtogar fyrir Grikkjaher um nóttina , því at þeir vissu gǫrla , hvar gagnstígrinn var at halda eftir þeim Besso .
Konungrinn ferr nú með liði sínu fylkðu þannug , at fylkingar váru ferhyrndar ok jafnþjokkvar ǫllu megin .
Ok svá lét hann liðit fara gǽtiliga , at þessa skipan skyldi hvergi slíta .
Ok þá er var um miðnǽttisskeið , kemr í mót Alexandro konungi einn flóttamaðr af Darianis , sá er Brochubelus hét , ok segir honum , at Darius var enn á lífi ok eigi lengra þaðan í brott en halfan þriðja tøg mílna .
Þessi maðr biðr konung fara varliga með her sínum , fyrir því , segir hann , at þeir Bessus ok Nabarzanes eru nǽr yðr með mikit lið ok vel búit .
Ok eftir þá miklu óhǿfu , er þeir hafa gǫrt , man þeim nú fátt í augu vaxa .
En þat er jafnan reynt at heljarmaðrinn er harðr við at eiga , sá er hann vǽntir sér engrar vilnanar , ef hann kemr í vald óvina sinna .
Við þessar fortǫlur tekr at vaxa mjǫk ákafi konungs um eftirfǫrna .
Ok hann eggjar nú fast , at engi spari sporana við sinn hest .
Eigi líðr langt , áðr en Grikkir heyra hark ok mikinn gný , er kerrurnar ganga þess liðsins , er un - dan heldr ok forðask vill þeirra fund .
Ok nú mǽtti þeir vel sjá Serkjalið , ef eigi meinaði mold - ryk eða jóreykir .
Ok fyrir því bauð Alexander konungr , at liðit skyldi stǫðva sik .
Ok þegar er þat mátti verða ok niðr setti moldrykit , þá sér Bessus þaðan , er hann var á fjalli nokkuru með liði sínu , hvar Grikkjaherr fór at honum .
Við þessa sýn varð honum eigi gott , því at hann gat eigi fjarri , hvat hann mundi upp taka fyrir þann glǿp , er hann hafði gǫrvan , ef Alexander fengi nát honum .
Í annan stað er þat segja , at þe - gar , er Grikkir sjá lið Bessi , fara þeir slíkt , er af má taka , upp í gegn fjallshlíðinni .
Ok ekki má þat enn á finna , at þeir myni foryflask at etja við aflamuninn .
Hefði Bessus svá mjǫk verit búinn at hug ok árǽði sem at svikum ok vélrǽði , mǽtti hann nú svá mikit illt hafa gǫrt Alexandro , at rǫskliga þǿt - ti hefnt vera þeirra hervirkja , er hann hafði gǫrt í Asia , því at hans lið var því ǫllu frǿknligra , sem þat var miklu flei - ra , ok hafði styrk sinn allan þann , er svefn ok fǿzla má manninum fá .
Ok ef Bessus hefði stefnt í þetta sinn á Grikki , mundi sýnzk hafa , hversu mǿðin meinar eða hvat hvíldin veitir þeim , er berjask skulu .
En tveir hlutir með hugleysi bǫnnuðu Besso mest til at ráða : Hvatleikr Grikkja ok nafn Alexandri , þat nafn , er allr heimrinn óttaðisk .
Ok fyrir þat sama ørvilnaðisk Bessus , at hann mundi sigrask mega við aflamuninn .
Tekr nú þat ráð , at hann snýr á flótta með liði sínu ok telr þat fyrir Dario konungi í einni herfiligri kerru , sem fyrr er sagt , at hann skyli stíga á hest ok forða með flótta lífi sínu fyrir óvinum , er eftir fara .
Konungrinn svarar ok kveðzk eigi hirða , hvat svikarinn segir , biðr , at guðin skyli hefna honum ok Alexander konungr , ef hann er slíkr drengr , sem hann er sagðr .
Þó at líf mitt liggi við , skal ek eigi lengr , segir hann , fylgja þeim flokki , er yfir øngu býr nema flǽrð ok vélum .
En ek þarf nú øngu kvíða , því at ekki má falla við um hamingjuleysi mitt heðan í frá .
Sá dauði , er vándir þrǽlar hǿta sínum herra , man setja mína sút ok fá mér hvíld eftir margar nauðir , er ek hefi þolat .
Þessi orð konungs standask þeir Bessus eigi ok hans sveit - ungar er í svikum hǫfðu bundizk með honum .
Þeir bera nú vápn á Darium svá þykkt sem hagl drífi .
Ok skilja eigi við hann , fyrr en hann er sǽrðr til ólífis .
Þar drepa þeir í hjá honum þjónustusveina hans tvá , þá er jafnan hǫfðu fylgt honum .
Ok svá sǽra þeir eyki þá , er dregit hǫfðu kerru hans , til þess , at nú skilði sem fyrst þeirra félag ok fǫruneyti .
Eftir þetta verk flýr Bessus í Bactra þat ríki , er svá heitir .
En Nabarzanes heldr undan í Hyrcaniam .
Fyrir þá sǫk skiljask þeir ok dreifa liði sínu , at þeir verði þá seinna upp spurðir en áðr .
Suma skyldir til flóttans ein saman hrǽzla .
En sumum vísar ván til slíks útvegar , sá hlutr , er maðr má því síðr missa til fylgðar við sik , sem honum fellr þyngra , því at vánin tjár þat jafnan þeim , er henni trúir , at hann my - ni bíða betri daga .
Svá er sagt , at þó heimtask saman einar 5 þúsundir þeirra riddara , er eigi vildu flýja , ok heldr kuru at falla á fǫðurleifðum sínum ok verja , meðan þeir mǽtti , lǫg ok rétt - endi .
Þótti þeim góðr , hvárr er upp kǿmi , at lengja líf sitt með vaskligri vǫrn eða látask við góðan orðstír ok lifa eigi við skǫmm eftir slíkan lánardróttin , sem var Darius konungr .
Mikill fjǫlði var þat af Darianis , er þegar heftu sik af flóttanum , er þeir fundu , at nokkurir vildu viðrnám veita .
Ok meðan þeir gátu varla ráðit með sér , hvárt þeim skyldi kǽrra vera vǫrn eða flótti , þá drífa Grikkir á hendr þeim .
Ok nú sem jafnan hafa þeir sér 3 hluti , þá er bezt koma þeim , er berjask eiga .
Þat eru vápnabúnaðr góðr , afl ok øruggt árǽði .
Fyrir því tjóar nú ekki hrǽddum at flýja , at þó verða margir falla , at frǿknir sé .
Hér varð ok sá hlutr , er eigi mǽtti trúligr þykkja , at miklu váru fleiri her - teknir , en þeir er tóku .
Herfangit var ok halfu meira , en þeir mǽtti nytjum á koma .
Í þessarri hríð létusk af Darianis 3 þúsundir riddara þeirra , er vaskligt viðrnám hǫfðu veitt .
Ok svá seint ur - ðu Grikkir nú saddir á manndrápunum , at þeir léttu eigi fyrr , en konungrinn bauð þeim af at láta .
Eftir þetta leita þeir sér at matfǫngum ok drepa niðr búsmala þann , er Darius hafði reka látit eftir liði sínu .
Því nǽst rannsaka þeir eftir , hvar Darius konungr myni vera , ok raufa alla vagna þá , er Serkir hafa átt .
Ok þó finna þeir hann hvergi , því at eykir þeir , er drógu kerru konungsins , hǫfðu reikat í dalverpi nokkut .
Eftir dalnum rann einn lítill lǿkr .
Þannug hǫfðu runnit fyrir þorsta sakir einn af Grikkjum , sá er Polystratus hét .
Þessi maðr sér eykina ok gengr þangat til , er þeir váru , vill skynja , hvat þeir hafi með at fara , ok í þeirri kerru , er þeir váru fyrir beittir .
Finnr hann Darium konung at kominn bana náliga .
Hann var hulðr nokkurum skinnum herfiligum .
Polystratus spyrr á þá tungu , er Indíamenn mǽla , hverr hann vǽri .
En konungrinn verðr harðla feginn , er hann mátti skilja mál þessa manns , ok svarar svá : Víst hefir Darius konungr eigi með ǫllu týnt hamingju sinni , er ek skal eigi þurfa tulk til at tala við þik .
Er ok nú þat eina svá , at oss snúisk til hugganar , er þú mátt heyra ok frá bera , hvat ek mǽli síðast , áðr en ek enda líf mitt .
Vilda ek gjarna , at Alexander konungr vǽri nú svá nǽr mér sem þú ert , ok mǽtti svá mildr óvinr heyra mik ok myndim vit þá fá skjótt sett þá lǫngu deilu , er vit hǫfum átt .
En því at ørlǫgin banna , at vit megim viðr talask , þá skalt þú , hverr sem þú ert , segja þau mín orð Alexandro , at við þat fer ek af heiminum , at ek á honum mikit gott at launa svá sómasamliga , sem hann er til móður minnar ok sonar míns , því at hann gerir þannug til þeirra í alla staði , sem dýrligum hǫfðin - gja sómir , en herðir eigi á þeim , sem hermenn eru vanir , þann fjándskap , er vár í millum hefir verit .
Hann hefir minn óvinr verit allar stundar .
Ok þó mér hollari en þeir , er ek hugða at vinir mínir vǽri , því at Alexander hefir líf gefit mínum ástmǫnnum .
Ok með lífinu veitir hann þeim virðiligt yfirlǽti .
En þeir , er ek trúða sem sjǫlfum mér , hafa svikit mik ok launat svá þat , er ek hefi með lífinu gefit þeim mikit ríki .
Hǫrmuligt er þat at segja , at þeir hafa drepit Darium , er sjalfa sik mundi veðsett hafa fyrir hans líf , ef þeir vǽri dugandi drengir .
Fyrir óvinum sínum fekk hann varðveittan sik .
En við svikum vina sinna fekk hann eigi sét .
Nú bið ek , at Alexander launi þeim , er mik hafa svikit , sem þeir hafa til þjónat , ok láti þá taka þvílíka hefnd , sem þeim dugir , er drepr fǫður sinn .
Í slíkum málavexti skylda ek svá hans hefna , ef ha - mingjan hefði mér gefit hǽra hlut .
En eigi man mik einn slíkt henda kunna .
Heldr er þat sameigit ǫllum þeim , er mǫrgum skulu stjórna .
En því at ek á þenna málahlut at sinni , þá dǿmi Alexander konungr nú réttliga ok refsi svá þenna glǿp , er þrǽllinn hefir gǫrt í drápi síns lávarðar , at eigi þykki minni nýjung í refsinginni en í verkinu sjǫlfu .
Gerir hann eigi á þá leið , man á draga fyrir honum þá bjǫrtu frǽgð , er hann hefir áðr fengit , ok fresti hann hefndunum eða láti minni verða , en makligt er .
Ber ok þat í frá mínum orðum , at ek bið hann vera varan um sik ok sjá vandliga við slíkum svikum , sem ek hefi fyrir orðit , ok gjalda varhuga við þeim háska , er skjótt kann at snúa , en gǽta svá , meðan hann ríkir , réttlǽtis ok nytsemðar , at hann veri hvárttveggja með jafnaði .
Ok nú þá bið ek þess guðin him - inríkis ok helvítis , áðr en ek deyja , at allr heimr þjóni Alexandro .
Ok sá inn mikli sé mestr í miklu ríki .
Þar með bið ek , at hann fyrirmuni mér eigi þeirrar sǿmðar , er eftir mik sé gǫrt , sem byrjar konungligri tígn .
Síðan er hann hafði svá mǽlt , réttir hann inum gerzka hǫnd sína hǿgri , at hann beri Alexandro slíkt til jarteg - na , at Dario konungi var hugat þat , er hann hafði rǿtt .
Ok eftir þat lǽtr hann lífit .
Um þessi tíðendi talar meistari Galterus í bók sinni .
Sǽlar vǽri sálurnar , segir hann , ef þǽr vissi fyrir , hvat inn góði maðr tekr upp fyrir sína tilstundan , er hann ferr af heiminum , eða hvat vándir menn eigu fyrir hǫndum .
Eigi myndim vér þá gefa svá mikinn gang ágirni eða lostasemi , ok seinna myndi þá margr svelga sinn fǫðurarf eða girnask ein - kum á þat vín , er svá vǽri sterkt , at varla fengi tunnan haldit .
Eigi myndi Simonar erfingjar þá svá fast brjótask til at fá með boðnu fé fala byskupsstóla .
Ok minna gang hefði þá lastanna kveyka , þat er herra Nummus , með inum hǽstum hǫfðingjum heilagrar kristni .
Ok eigi myndu þeir , er fyr aldrs sakir megu bǫrn heita , breka svá snemma til byskupdómanna , þó at þeir vǽri til góðs líkligir fyrir burða sakir .
Heldr myndu þeir hins bíða , er setligr aldr ok sǿmiligt siðferði með góðri kunnustu velði þá til þeirrar tígnar útan verðleik eða fullting gǫfugra frǽnda .
Eða myndi þat henda kunna , at kar - dinálar velði tvá í senn til páfadómsins fyrir sakir ǫfundar ok síns sundrþykkis ?
Víst fyr øngan mun .
Eigi réði mútan þá svá miklu með ranglátum dómanda .
Ok eigi vǽri þá drepnir skammt í frá oss , sem vér hǫfum nýliga spurt , helgir byskupar , Róbertr í Flandr , Thomas í Englandi .
Ok gǫr engi grein , hvárt er vǽri lǽrðir menn eða leikmenn .
Af þessum orðum má vel skilja , hvern tíma meistari Galterus hefir uppi verit .
En fyrir þá sǫk hendir margan þat , er óskapligt er , at líkami mannsins verðr svikinn af tilfýsi stundligra hluta meðan hann kostar at fá svipliga sǽlu þessar veraldar .
Ok lokkar hann svá sálina til samþykkis við sik , at hon gleymir guði ok minnizk eigi þess , eftir hvers líkneski hon er gǫr , eða hvert hon skal hverfa , síðan er skilnaðr er gǫrr hennar ok líkamans .
Ok þar af verðr svá mikil vanvizka með manninum , at hann kann eigi sjá , hvat er sǫnn sǽla er , ok girnizk mǫrgu sinni þat , er sjǫlf náttúran neitar honum , sparir sik til engrar óhǿfu ok hirðir ekki um lǫg eða réttendi .
Ok fyrir þessa sǫk hirði Bessus eigi , er hvárki óttaðisk guð né menn , hvat hann ynni til þess , at hann nǽði ríkinu , vann hann ok svá mikit til , at hann drap sinn lávarð ok svá dýrligan hǫfðingja , sem var Darius konungr .
Til þeirra lykða leiðir meistari Galterus þetta , er hann talar eftir dauða Darii , at , ef því verðr nokkut trúat , er vér hǫfum ritat , man þeim vera saman jafnat í Franz Dario ok Pompeio magno .
Ok þó at Darius sé nú dauðr , man þó með mínu nafni lifa lof hans , segir hann , meðan heimrinn stendr .
Nú spyrr Alexander konungr fall Darii .
Ok hann skundar þegar þangat , sem líkit lá , ok sezk niðr hjá líkinu ok sér í gaupnir sér ok harmar svá dauða Darii , at hann fǽr eigi vatni haldit , þó at hann hefði mǫrgu sinni fyrr mikinn kost til gefit , at þat skyldi verða , sem nú var fram komit .
Síðan er hann hefir þerrt tárin frá augum sér , tekr hann svá til orða : Mjǫk er þat eina dauðligum mǫnnum til líknar lagit , at dýrðin kann eigi deyja ok frǽgðin má eigi fyrfarask .
Verðr eftir því , sem makligt er , at þú hefir til verkat , Darius konungr , í lífi þínu .
Man þín frǽgð fara um allan heim .
Ok eigi man þitt ágǽti fyrnask mega , þar er þú hafðir árǽði til at rísa í mót Alexandro .
Hefða ek nát þér heilum , skyldir þú þat reynt hafa , at engi nauðakostr vǽri oss at þjóna , því at einum at eins skyldir þú minni vera en ǫllum ǫðrum meiri .
En því at þeir vándu þrǽlar , er yfir hafa staðit þínum hǫfuðsvǫrðum , fyrmundu mér , at ek mǽtta mikla minn sóma með þeirri mildi , er ek munda þér hafa sýnt , ef þú hefðir komit í várt vald , skal ek í stað forns fjándskapar gera þér til sǿmðar enn slíkt , er ek má .
En þat er at hefna þín á þeim , er þik hafa svikit .
Láti guðin mik svá fá lagt undir mik allan heiminn , sem ek efni þetta .
Síðan lǽtr hann búa lík Darii til graftar ok smyrja með dýrum urtum .
Svá gerir hann útferð hans virðiliga , sem venja var til í þann tíma at gera eftir ina mestu hǫf - ðingja , ok jarða hjá inum fyrrum Serkjakonungum forellrum hans .
Hann lǽtr ok reisa hávan stein af hvítum marmara yfir legi hans þann , er Apelles hafði gǫrt undarliga vel af sínum hagleik .
Sá inn sami er nefndr fyrr í sǫgunni ok þá varð enn ágǽtr af slíku verki .
Undir þessum háva steini , er pyramis heitir á latínu , stóðu 4 stolpar , þeir er svá váru gǫrvir , at ǫkklun á þeim váru af eiri , leggirnir af silfri , en hǫfuðin af gulli .
Uppi yfir stolpunum var hvalf svá gagnsǽtt sem gler , þvílíkt vaxit sem himinn til at sjá .
Á því hvalfi var skrifaðr heimrinn allr , greindr í sína þriðjunga ok svá , hver lǫnd liggja í hverjum þriðjungi , eða hverir ágǽtir staðir eru í hverju landi ok þar með náttúra bǽði landanna ok þeirra þjóða , er lǫndin byggja , ok svá eyjar þǽr , er í hafinu liggja .
Þar var ok mar - kat , hversu úthafit gerðir um ǫll lǫndin , eða hversu Miðjarðarsjár , er allar ár falla í , greinir þriðjunga heimsins .
Ok því at Apelles vissi gǫrla , hvat Daniel hafði fyrir spát , skrifaði hann yfir leiði Darii þessi orð : Hér hvílir táknsamligr hrútr .
Þess horn bǽði tvau braut Alexander , hamarr alls heimsins .
Þat má svá skilja : Hér hvílir Darius , er markaðr var í spásǫgu Danielis fyrir hrútinn .
Hans horn , þat eru ríki , braut undir sik Alexander , sá er svá tamði heimsbyggðina sem hamarr járn .
Apelles setti þar ok á leiðit eftir Gyðinga sǫgn áratǫlu frá upphafi heims til þess , er hófsk ríki Alexandri .
Þat eru 4 þús - undir ok 8 hundruð tírǿð 60 ok 8 vetr .
Frá því er nú nǽst at segja , at Alexander gefr mála riddurum sínum , ok grǿðir sára með góðum gjǫfum .
Ok þegar er tími mátti til verða , veitir hann í herbúðunum ágǽtliga veizlu ǫllu liði sínu .
At þeirri veizlu kemr upp sá kvittr í herinum , at eftir margan sigr , þann er Alexander konungr hefir fengit , ǽtli hann nú at vitja fǫðurleifða sinna .
Ok hann þykkisk hølzti víðlendr orðinn vera .
Svá verðr herrinn kvikr við þenna kvitt , at margr hleypr , sem hann sé óðr orðinn .
Ok sá sveimr gerizk um allar herbúðir af þessu , at vel hverr svífr at sinni eigu ok berr saman í einn stað þat , er hann á , ok vill búinn vera , sem hann skyli þegar annan dag heimleiðis snúa .
Sumir taka landtjǫldin upp ok hlaða í vagna sína .
Þat er skjótast at segja , at svá verða nǽr allir fegnir upplosti þessu , er af øngum sannendum hafði risit , sem himin hefði hǫndum tekit .
Þessi kurr kemr til eyrna Alexandro .
Hann verðr við þat harð - la beiskr í fyrstu , en biðr þegar , er hann hafði temprat rasandi reiði , kalla til sín hertoga sína .
Síðan tjár hann þeim af miklum móði , at menn hans sjalfs vili svifta hann einvaldi heimsins , því at náliga liggr laust fyrir , ok hann verði fara til fóstrjarða sinna með eina saman skǫmm fyrir þann mikla sigr , er hann mǽtti fá , ef þeir vildi fylgja honum .
Kallar guðin sjǫlf ǫfunda , at hann fái því fram komit , er hann hefir upptekit í at starfa .
Ok þau láti fyr því liðit langa til fǫðurleifða sinna ok fýsask heim með framaleysi , heldr en fá mikla frǽgð fyrir skǫmm bið ok fara svá fremi .
Hertogarnir heita þegar með blíðu at fylgja honum nú sem fyrr , hvat sem hann vill at hafask , ok segja , at svá myni þar með allt liðit , ef hann lokkar þat til sín af nýju með fǫgrum fyrirtǫlum .
Ok nú lǽtr konungr stefna þing .
Ok þá er liðit kemr sam - an , sezk hann á stól , er honum var búinn .
Ok því nǽst tekr hann at tala , ok hefr mál sitt á þessa leið : Eigi er þat undarligt , góðir vinir , eftir svá mǫrg ok stór framaverk , sem þér hafið unnit , at yðr fýsi heim til fóstrjarða yðarra ok heyra þat lof , er þar man af yðr vera sungit , því at fyrir yðrar hendr er Grikkland frelsat undan því ánauðaroki , er þat hafði lengi undir legit af ofríki Serkja .
Ok þar með hafið ér unnit oss til handa Syriam ok Armeniam , Parthiam ok Persidam ok mǫrg ǫnnur ríki .
Fleiri lǫnd hǫfum vér eignazk fyr yðarn frǿknleik en aðrir konungar borgir með hamingju sína .
Vissa ek víst , at vér fengim svá fast hal - dit þessu mikla ríki , þótt vér skilðimsk í frá , sem vér hǫfum skjótt aflat , mynda ek engis jafngjarn útan yðra hvǫt sem vitja fǫðurleifðar minnar ok frǽnda ok njóta þar með fenginnar frǽgðar .
En því at ríkit er ungt ok stendr eigi á svá sterkum stofni , sem skyldi , ok þǽr þjóðir , er vér hǫfum sigrat , eru eigi tamðar , sem hǿfir , at ganga undir váru oki , er mjǫk óvíst , hversu vér njótum várrar sigrsǽli , ef vér gǽtum eigi vandliga til .
Ok fyr því byrjar oss , þar sem bíðendr eigu byr , en bráðir andróða , at maka þessar þjóðir í várri dvǫl með nokkurri venju , at í tómi taki þǽr tamningu fyrir vanða várrar návistu at niðrlǫgðum þráleik þorperaligs siðferðis .
Mikit megu biðin mǫr - gu sinni .
Svá skal betra akrinn at bíða þess , er hann er fullkominn , ok skera eigi fyrr .
Ok svá vínit at taka þat eigi fyrir tilsettan tíma .
Skynlaus kykvendi ok jafnvel león ok ǫnnur in grimmustu dýr fǽr svá tamit með langri venju , at þau hafna sinni náttúru , ok verða hlýðin ok mjúk sínum meistara .
Sigrat hafið ér Serki , góðir halsar , en tamit enn eigi , unnit með vápnum , en samit eigi til samlags við yðr , því at þeir inir sǫmu , er nú óttask yðr hjáverandi , munu þegar gerask yðrir fjándmenn , er þér eruð í frá .
Ok þó at yfirkonungr Serkja sé fráfallinn , eru þó margir enn eftir í ríkinu várir mótstǫðumenn .
Þeir Bessus ok Nabarzanes draga nú lið saman í þeim hluta ríkisins , er vér hǫfum eigi enn lagt undir oss .
Skǫmm mikil , at þeir , er til þess vǽri bornir at vera þrǽlar fastir á fótum , skyli þat fyrir berask eftir þann mikla glǿp , er þeir hafa gǫrt , at eignask ríkit eftir Darium .
Því skulum vér gera svá , sem lǽknar eru vanir , er þeir grǿða sár .
Þá skera þeir af grandit allt , at um heilt megi gróa .
Vér skulum ok af sníða með sverðum várum allt þat , er skeðja mǽtti ríki váru , ef vér fǿrim í frá við svá búit .
Oft kann svá verða , at einn gneisti gerir mikit mein , ef hans er eigi gǽtt .
Sá , er hann vill øruggr um sik vera , skal vandliga niðr lemja allan styrk óvina sinna .
Gǽtir hann þess eigi , er , sem hann efli þá móti sjǫlfum sér .
Eða hǫfum vér fyrir því mikinn kost til gefinn at sigra Darium , at Bessus skyli taka ríkit eftir hann ?
Þér , hǫfðingjar heimsins , gerið svá vel , látið oss eigi þá skǫmm henda .
Lítit starf at sigra svikarann .
Ok þarf eigi langt til fara , því at einar fjórar dagleiðir fǫrum vér heðan , áðr en hann fǽr hvergi forðazk várn fund .
En þat er reynt , at ekki tor - leiði tekr við yðr .
Jafnvel man fǿrt fyrir slíkum úthafit sjalft , þó at þat skyli reyna , því at allt er slétt inum sigrsǽla .
Honum er engi hlutr ófǿrr .
Eigi er nú langt at leita sigrsins , er hann stendr beint fyrir dyrunum .
Þeir eru fáir , er eigi sé sigraðir , ok vér skylim sigra .
En þar fyrir munu þér ǫðlask þat ágǽti , er ei ok ei man uppi vera , þá er þeir , er eftir oss koma , heyra þat , at vér hafim fyrir yðrar hendr hefnt Darii konungs .
Slík verk vǽri vel váttandi , þó at sjalfr Hercules hefði gǫrt , at engi setti sá undan yðr , er sannreyndr er at svikum við sinn lánardróttin .
Ok því at eins verðum vér vinsǽlir í Asia , ef vér vinnum þetta til .
Svá mǽlir Alexander konungr , en allr herrinn heldr þegar upp hǫndum sínum .
Ok heitr með lófa - taki at gera fúss ok feginn allt þat , er hann beiðir , hvárt er áðr þótti ljúft eða leitt .
Ok nú býðr hann , at þegar skyli taka upp herbúðirnar ok búask at halda eftir þeim Besso sem hvatligast .
Þrim nóttum eftir þetta þing , er fyrr var frá sagt , kemr Alexander með her sinn í þat land , er Hyrcania heitir .
Ok síðan er hann fekk unnit þat land , ok sá vándi svikari Nabarzanes varð handtekinn , er svikit hafði Darium en eigi drepinn , svá kom hann orðum fyrir sik , þá kemr til herbúða konungs dróttning sú af Amazonia , er Calestris heitir , ok 200 meyja þeirra með henni , er á danska tungu megu vel heita skjald - meyjar .
Þessi dróttning réð lǫndum allt í millum þess mikla fjalls , er Caucasus heitir , ok ár þeirrar , er Phasis heitir .
Sá var hennar búningr , er hon kom fyrir konung , at hon hafði tvau skeyti í hǿgri hendi en ǫrvamel á vinstri , klǽði með slíkri gerð , sem aðrar Amazones eru vanar at hafa , svá stutt , at eigi taka betr en á kné .
Þat brjóst , er þǽr ala meybǫrn á , þau ein vilja þǽr upp fǿða , hafa þǽr jafnan bert .
En annat svíða þǽr framan , til þess at þat skyli styttra vera ok þǽr megi hógligarr við komask , en ella myndi at skjóta ok benda boga sína .
Calestris dróttning starir á konunginn lengi ok undraðisk mjǫk , er hann var sjalfr eigi svá mikill vǫxtum , sem frǽgð hans var mikil , ok hugsaði með sér , hvar sá mikli kraftr , er hann hafði hlotit , mǽtti leynask eða rúm hafa með eigi meira manni .
Þess háttar þjóðir , er ok var þessi dróttning af komin , ok fjarlǽgar eru þeim halfum heimsins , er meiri skyn byg - gir í , virða þá eina mikils , er hraustliga eru vaxnir eða vel klǽddir .
Ok ǽtla , at þeir einir myni ok mik - lu til leiðar koma , er náttúran hefir gnógliga gefit vǫxt ok fríðleik .
En þat kann þó jafnan henda , at lítill búkr býr yfir miklu viti .
Ok framkvǽmðin ferr stundum at eins eftir vexti mannsins .
Alexander konungr spyrr dróttningina , síðan er hon hafði staðit fyrir honum um hríð ok horft á hann upp , hvat ørendi hon vildi þangat sǿkja , eða hverja mikla sǿmð hon vildi þegit hafa .
Ek vil , segir hon , afla mér erfingja .
Ok því kom ek hér , at til þessa starfa vil ek øngan mann nýta með mér nema sjalfan þik .
Ann ek øngarri betr en mér at geta son þann , er lǫndum ráði eftir slíkan hǫfðingja .
Veit ek ønga makligri en mik at ǫðlask þann sóma .
Verðr okkr dóttur auðit at eiga , þá vil ek hana upp fǿða .
Tekr hon ríki eftir móður sína , ef tímask vill .
En ef vit eigum son , þá man ek hann senda þér til handa .
Vilt þú , sagði konungr , vera með mér í hernaði ok skiljask eigi í frá mér ?
Ek verð , sagði hon , aftr fara skjótt til ríkis míns , er gǽzlulaust stendr , meðan ek em í frá .
Nú þó at hon vildi skamma hríð at eins dveljask með konungi , þá þiggr hon þó þat , er hon beiddisk .
Ok er hon með honum vart halfan mánað .
Ferr síðan aftr til ríkis síns ok þykkizk hafa vel sýslat .
Ok svá finnzk ritat , at þau Alexander hafi átt dóttur eina .
Nú er at segja frá Besso þeim vánda víkingi , er svikit hafði Darium , at hann er kominn í þat ríki , er Bactra heitir , ok hefir látit gefa sér konungsnafn .
Ok þǽr þjóðir , er Scythae heita , hefir hann lokkat til sambands við sik .
Býzk nú til bardaga .
Ok ǽtlazk at rísa við Alexandro .
Ok þegar er hann spyrr þessi tíðendi , verðr hann harðla beiskr .
En lið hans var svá þungfǿrt fyrir sakir ógrynni fjár þess , er saman hafði dregizk ok hverr vildi hafa , at hann mátti ekki svá skjótt búinn verða til atlǫgu við Bessum , sem honum líkaði .
Ok nú tekr hann þat ráð , er undarligt má þykkja til frásagnar , at alla þá hluti , er hann sér , at herinum váru til fartalma , biðr hann at bera skyli út á einn víðan vǫll .
Fyrst lǽtr hann fram bera þat , er hann hafði fengit sjalfr ór hlutskifti : Dýra vefi , gull ok gimstei - na ok alls konar gersemar .
Síðan verðr hverr annarra eftir konungsboði sínar eigur fram at bera .
Ok þá er þetta morð fjár kom allt saman í einn stað , er varla má ǽtla , hversu mikit vera myndi , gengr at konungrinn sjalfr ok leggr eld í .
Margr stendr sá yfir þessu báli , er féit var á borit , er svá logar innan , sem penningrinn útan .
Ok á skammri stundu brennr þar upp allt þat fé , er þeir hǫfðu lengi saman dregit ok þolat bǽði til heitt ok kalt , at þeir mǽtti fá ok varðveita síðan , er fengit var .
Engi þorði þó sakir á at gefa , hvárt er hann var ríkr eða óríkr , þar sem konungr sjalfr var upphafsmaðr at þessu verki ok jafn við aðra í fjárlátinu .
Síðan er þetta var at sýslat , er svá sagt , at riddararnir kallisk frelstir hafa verit frá miklum áhyggjum .
Ok þeir er áðr hǫfðu verit fjárins þrǽlar , skilðu nú , at þeir hǫfðu þegit frelsi sitt með konungsins ráði ok eldsins þjónustu .
Eftir þetta tók herrinn at flytjask ok ǽtlazk fara í Bactra at leita þar at Besso .
Ok þá gerizk þat til tíðenda , at Alexander konungr , er nú var øruggr ok óttalauss fyrir óvinum sínum , verðr þess varr , at menn hans sjalfs ǽtluðu at sitja um líf hans .
Einn af vinum konungs þeim , er hann trúði bezt , var Philotas , son Parmenionis , þess manns , er alls var þess hluttakari , er konungr gerði til frǽg - ðar .
Philotas átti þann skjaldsvein , er Dimus hét .
Þessi Dimus hafði gǫrt ráð með félǫgum sínum at hafa konunginn í helju .
Ok þess varð víss sá maðr , er Cebalinus hét , ok segir Philote með skýrum jar - tegnum .
En hann lézk eigi trúa ok gefr at engan gaum .
Ok þá er Cebalinus fann , at Philotas hirti ekki um hans sǫgn , gerir hann þann mann varan við , er Metron heitir .
En sá segir þegar konungi .
Ok því nǽst eru þeir handteknir , er bundizk hǫfðu í þessu óráði .
En jafnskjótt sem Dimus , er upp - spretta hafði verit at þessu vélrǽði , vissi , at komit var fyrir konunginn , hvat hann hafði fyrir ǽtlazk , ok hann sá sína félaga handtekna , lǽtr hann fallask á sverð sitt , því at hann vildi eigi hǽtta á þann dauðdaga , er aðrir velði honum .
Sú sǫk er nú gefin Philote , at hann hefði viljat konunginn feigan , ok þat til fundit , at hann hafði þagt 2 daga yfir því , er Cebalinus hafði sagt honum .
Ok hann er handtekinn , svá sem þeir er sannkenndir váru at svikrǽðunum .
Nú lǽtr konungr kveðja þings .
Ok herrinn kemr saman alvápnaðr , sem hann hafði boðit .
Engi þóttisk vita , hvat þessi þingstefna skyldi .
Ok var ǫllum mikil forvitni á , hvat upp myndi koma .
Ok því nǽst segir konungr upp þat mikla óráð , er Dimus ok hans félagar hǫfðu saman borit .
Ok eftir þat lǽtr hann fram bera líkit Dimi .
Ok þá mǽlir hann : Nǽr hafði nú , góðir félagar , at skjótr myndi verða várr skilnaðr .
Ok hamingjunni er þat at kenna , er ek lifi nú .
Við þessi orð konungs varð illr kurr í liðinu .
Ok beiddusk allir , at hann skyldi birta fyrir þeim , hverir ólífismenn um hans líf hefði setit .
Ok þá segir hann : Sá einkavin fǫður míns ok minn , Parmenio , er mestan gang hefir haft allra manna , hann er rót ok uppspretta fjǫrráða við mik .
Ok Philotas son hans hefir samþykkt við fǫður sinn í þessu óráði ok valit sér til félaga Lechalaurum , Demetrium ok Dimum , er hér liggr dauðr fyrir yðr .
Ok þá verðr mikill ymr í herinum .
Eftir þetta ganga fram 3 menn : Cebalinus , Metron ok Nicomachus , er fyrst hafði fengit njósn af svikunum , ok vitna málit ok segja múginum , hvernug hafizk hefir þessi óhǿfa .
Hyggið at nú þá , segir konungr , hversu trúr sá var sínum lávarði , er hann vissi þessi svik ok leyndi þó .
En þat birtizk nú í drápi Dimi , hversu samat hefir at leyna því , er hann vildi heldr láta lífit en segja .
Cebalinus sagði þegar , er hann varð varr við .
En Philotas einn trúði eigi .
Ok svá hefir hann þrútnat af því mikla valdi , er vér hǫfum honum fengit í hendr , at hann vildi nú konungr vera .
Þat man hann ǽtlat hafa , at fáir myndi mín hefna vilja , þótt ek vǽra drepinn , þar er faðir minn er dauðr , en synir engir eftir .
Eigi þarf hann þat ǽtla , því at hér má hann sjá á báðar hendr mér hǫfðingja marga .
Ok meðan ek held þessum heilum , man honum eigi svá reynask , at ek mis - sa fǫður eða annarra frǽnda .
Ekki sýnizk mér ok þat minnka hans sekð , at Dimus segði eigi eftir honum , því at þat má líkligt þykkja , at mǫrgum myndi í augu vaxa at segja slíkan glǿp upp á sinn lávarð .
Veit ek ok þat , at Philotas hefir margt ósatt mǽlt til mín ok verit gjarn at hlýða ǫðrum þeim , er svá hafa gǫrt .
Svá hefir hann sagt , at honum vǽri fagnaðr á því , at sjalfr Jupiter kallaðisk vera faðir minn .
Ok þó kvað hann þat harmanda því auma folki , er undir mér er ok bera verðr minn ofsa , þann er yfir gengr hófit allt .
Ekki lét ek slíkt á mik bíta , þótt ek vissa , því at ek vilda eigi þar fyrir styggvask við vini mína , þá er ek hafða svá dýrt keypta .
Nú vann honum eigi þǫrf at vega með tungunni at eins .
Ok því vildi hann vápnanna neyta .
Hverjum skal ek nú þá trúa mega , er sá vildi mik svíkja , er ek ǽtlaða því øruggara til at gǽta míns lífs , sem ek hafða honum meira vald gefit ?
Betr mǽtti Alexander falla í bardaga fyrir óvinum sínum , heldr en vera véltr af vinunum þeim , er honum samði eigi at óttask eða forðask sem óvini .
Hvat man ek nú þá , segir hann , ok lítr á báðar hendr til hǫfðingja sin - na , nema flýja yðar fóstbrǿðra minna ?
Ek má eigi , ok eigi vil ek , heill vera fyr útan yðarn vilja .
Ok ef þér vilið mik heilan , þá hefnið mín á svikaranum .
Ok hegnið eftir því , sem sannligt er .
Síðan er hann hafði svá mǽlt með mikilli reiði , gengr hann af þinginu .
Ok nú lǽtr hann leiða fram Philotam bundinn á þingit ok mǽlir svá fyrir , at hann skyli ná at svara fyrir sik , at eigi megi þat mǽla , at lǫgin hafi verit rǽnt sínum rétt í hirð slíks hǫfðingja .
Philotas stóð nú í mannhringinum bleikr ok með hryggligu yfirbragði .
Hendr hans váru bundnar á bak aftr .
Hann var ok herfiliga klǽddr , ólíkr þeim , er skǫmmu áðr gekk nǽst konunginum í ǫllum metorðum , var hǫfðingi riddara ok mestr í herinum allra hertoga .
Flestum gekksk hugr við , er hann sá svá búinn .
Þat gerði at ást sú , er þeir hǫfðu á fǫður hans Parmenione .
Þótti þat hǫrmuligt , er slíkum manni tók svá þungt at tímask , hafði misst áðr tveggja sona sinna í barda - ga .
Annarr hét Hector , en annarr Nicanor , sá mikli kappi , er fyrr var frá sagt í bókinni .
Nú var þessi einn eftir til hugganar feðr sínum , er slíkum stórsǫkum átti at svara .
Ok mátti hann þessum at øngu liði koma , því at hann var fjarri staddr .
Af slíku sljóvaðisk mjǫk grimmleikr margra , þar til er einn hǫfðingi , sá er Amyntas heitir , ok til var settr at tala konungsørendi , tók at ásaka Philotam marga vega ok vakði svá upp svǽfða reiði stórmennis ok múgsins .
Nú sér Philotas , at skǫmm saga man frá honum verða víst , ef hann svarar øngu fyrir sik .
Ok nú hefr hann mál sitt á þessa lund : Góðir félagar , segir hann , auðveldliga má saklauss maðr orð til finna at svara fyrir sik .
En erfitt verðr inum auma at halda því efni vel , er hann vill hafa í sínu máli .
Þó at sakleysi þat , er ek hefi fram at bera til þessa máls , er ek hlýt at svara , geri mik øruggan ok óttalausan , þá skelfir þó jafnfram ok skekr huginn hamingjuhatr þat , er at rasar ok hǿtir mér dauða .
Ok í annan stað skal ek eigi ná at afsaka mik fyrir þeim , er rannsaka skyldi málit með réttlǽti , ok dǿma þar eftir síðan .
Eða hví vill hann eigi nú nǽr vera , þar er hann einn man dǿma vilja mitt mál ?
Ok má ok engi annarr leysa þat , því at varla má svá til bera , at ek verða lauss , nema sá leysi , er binda lét .
En þó at bundinn maðr megi lítilli vǫrn fyrir sik koma ok sá , er hann náir eigi at afsaka sik fyrir dómandanum , heldr þykkir svá , sem hann ásaki þann um ranglǽti , er dǿmir , þá skal ek eigi at síðr svara fyrir mik , sem verða má , ok skiljask aldrigi við mitt mál , meðan ek má því fylgja ok fulltingja .
Þat sé ek eigi , af hverri sǫk hirðin megi mik fyrdǿma .
Engi sannar þat á mik , at ek hafa gengit í samband með þeim , er svika vildu konunginn .
En hann heldr þó þat fyrir satt ok gefr sakir á , at ek hafa verit forkolfr í fjǫrráðum við hann .
En hvat megi sannligt í því sýnask , at Dimus myndi leyna meistara sínum , ef hann mǽtti með því afsaka sik , at hann hefði fylgt at hans ráði ?
Ólíkligt er þat , at sá þyrmi ǫðrum , er eigi þyrmir sjǫlfum sér .
En því má trúa , at Dimus myndi Philotam hafa fyrstan upp sagt af þeim , er í bragði váru með honum , ef hann mǽtti því verjask ok minnka svá sína sekð , at honum vǽri sem ǫðrum dýrt látanda dróttins orð .
Kann þat ok oft at berask , ef 2 eru hafðir fyrir einni sǫk , at inn meiri hlýtr at svara ok gjalda þess , er báðir gera til .
Segið þér nú þá , góðir drengir , er munuð vilja vera laganna vinir , sem þér kunnið þau vel : Hversu megi þann mann réttliga dǿma til dauða , er engi má honum at sǫnnu sakir finna ?
Játar hann ok øngar á hendr sér .
Ok eigi myndi vera dǿmt um mik hér í dag , nema Cebalinus hefði sagt mér þann grun , er hann hafði fengit af svikrǽðum við konunginn .
En því er mér brugðit , at ek hafa þagat yfir þessu , er hann sagði mér .
Hvat þá ?
Er nokkut því trúanda , er einn sveinn segir ?
Ómǽt er sú sǫgn , er sá kveikir , er lítils er verðr , því at eftir manni eru mál metandi .
Hefða ek verit í ráði með Dimo ok hans sveitungum , þá myndi engi berr hafa orðit í þessu bragði , fyrr en framkomit vǽri , því at eigi skorti tóm til at gera , hvárt er heldr vildi á laun eða opinber - liga .
Ek mátta ráða Cebalinum af í fyrstu , at eigi segði hann slíka sǫgu konungi , sem hann sagði mér .
Ok síðan er hann hafði mér sagt , gekk ek til konungsherbergja með mína sveit alvápnaða .
Ok er ek kom inn , mátta ek gera þat , er mér er nú kennt , at ek hafa viljat .
Eða mynda ek eigi þora , nema Dimus vǽri nǽr ?
Því at hann hefir gǫrzk forkolfr í því óráði , er hann hafði saman bundit með sínum félǫgum .
Er því trúat , at ek hafa látit hann vera á viðrborða ok leynt mér .
Þat er ok haldit fyrir satt , at ek hafa mér ǽtlat konungdóm , ef Alexander mǽtti drepinn verða .
Segið nú , góðir drengir , er hér standið í hjá , ef ek hefi fé boðit nok - kurum yðrum til slíks eða stundat meirr til eins en til annars .
Þá sǫk gefr ok minn herra mér , at ek hafa þat kallat harmanda hans undirmǫnnum , er sjalfr Jupiter sannar hann vera sinn son .
Nú má ek sjá , hvat mik hefir blekkt .
Þat er ást ok einǫrð , trúnaðr ok heilrǽði , er ek hafða við hann sjalfan með hollri hirtingu .
Eigi dyl ek , at ek hafa því nǽr ritat til , ok eigi fyrir áleitni sakir , heldr góð - vilja , at ǫðrum vǽri meirr en sjǫlfum honum þat váttanda , at Jupiter vǽri hans faðir ok þat vǽri hǽtt til ǫfundar , ef hann gerði þar sjalfr orð á .
Hvat tjár mér nú at hafa til hans stundat frá blautu barnsbeini ok svá til stundat , at ek hefi margan dag mínu blóði út hellt fyrir hans sakir ok þar með misst brǿðra minna tveggja ?
En fǫður minn má ek því síðr fulltings biðja , þó at hann vǽri nú nǽr staddr , at ek skal varla þora hann at nefna , því at honum er slík sǫk gefin sem mér .
Ok eigi þykkir þat þǫrf vinna , at hann hafi látit áðr 2 sonu sína , nema hann missi nú ok ins þriðja .
Nú þá , sǿti faðir , mant þú hljóta at deyja með mér ok fyrir mínar sakir .
Ok ganga þá þó ríkt óskǫpin , er sonr verðr fǫður sínum at dauðasǫk .
Hvárt sé nú þá aumligra elli hans eða ǿska mín , ef mér skal saklausum varna lífsins , fyrr en ek hafa fullkomliga tekit minn þroska , ok haga svá honum til skjótligs dauða jafnskammt , sem þess er at bíða , er náttúran mǽtti með réttu kalla hann í frá þessu lífi , ef hamingjan vildi lét hafa þeirra biða ?
Svá mǽlti Philotas .
Ok þá kemr konungrinn aftr á þingit með sína sveit alvápnaða .
Ok þá þegar gera hǫfðingjar ráð sitt , hvárt berja skyldi Philotam grjóti í hel eftir fornum sið eða skyldi pína hann til sagna .
Ok þat samþykkði konungr , at hann sé með margfǫldum kvǫlum til kreistr at segja sína sekð .
Ok nú býðr hann kveljurum , at þeir skyli búa ǫll píslarfǿri þau , er þeir hafa til , fyrir augum Philote .
Síðan er þeir hafa svá gǫrt , mǽlir hann þetta : Eigi þur - fu þér þyngri kvalar búa mér , því at ek játi , at ek vilda konung feigan .
En þá er þeir hǫfðu lengi pínt hann ok þar var komit , at sárin hǫfðu eigi fleiri rúm á hans líkama , sagði hann um síðir , hversu hann hafði setit um líf konungs .
En á þat urðu menn eigi sáttir , hvárt hann vǽri þess valdr eða segði hann því sér á hendr slíka óhǿfu , at hann dǿi þá skjótara en áðr ok firðisk svá langar kvalar .
Um þenna atburð rǿðir meistari Galterus á þessa lund : Mikla stund leggr hamingjan á at hefja margan mann .
En eigi er hitt minnr frá , hversu skjótt er hon kann at lǽgja þann sama , er hon hefir áðr upp hafit , ok hversu lítit henni verðr fyrir .
Sé nú , hvílíkan hon hafði gǫrt þenna mann með miklu starfi , er eigi var af stórum ǽttum .
Hann var riddarahǫfðingi ok hertogi yfir miklu liði ok einnhverr mestr kappi í herinum með fǫður sínum Parme - nione .
Ok því nǽst var honum svá steypt , þá er hann leitaði enn hǽra upp at stíga , er sá var grýttr með allra hǫndum , er áðr hafði með sinni hendi gefit mark til hvert sinn , er herrinn skyldi nokkur flytjask .
Hégómlig er heimsins dýrð , segir hann ok harðla vǫlt .
Ok tómt nafn er at heita hǫfðingi ok girnask fyrir ǫðrum vera en eigi at gagni at verða .
Síðan er 6 dagar váru liðnir frá drápi Philote , þá ferr Alexander konungr með her sinn , sem hann hafði áðr ǽtlat , ok lǽtr eigi fyrr af , en hann fǽr nát Besso .
Ok þá er Bessus var leiddr fyr konung bundinn ok flettr af ǫllum klǽðunum , leit hann grimmliga til hans , ok mǽlti : Fyrir hví vart þú svá djarfr , inn vándi níð - ingr , at þú þorðir í bǫnd at fǿra þinn herra , Darium konung , dýran hǫfðingja , ok girntisk svá ríkis hans , at þú tókt hann af lífdǫgum ?
Ok síðan er hann hafði gefit þessum manni mǫrg ill orð ok hǽðilig , sem mak - ligt var , þá lǽtr hann fá hann í hendr bróður Darii , at hann skyldi sjá fyrir honum .
Þann hafði Alexander konungr með sér haft eftir fall Darii ok í svá góðu yfirlǽti , at hann var einn af þeim , er hann trúði til þess at gǽta sín í sífellu .
Þessi maðr lǽtr pína Bessum lengi ok marga vega .
Ok um síðir lǽtr hann festa hann á galga .
Ok lýkr svá hans ǽfi , at hann fell því hǽra , sem hann hafði lengra upp klifit .
Eftir þetta ferr Alexander konungr með her sinn til ár þeirrar , er Tanais heitir .
Þar gengr at ánni þeim megin , er hann kom at , ríki þat , er Bactra heitir , en ǫðru megin Scythia .
Þat kalla sumir Svíþjóð ina miklu .
Þessi in sama Tanais skilr ok heimsþriðjunga Asiam ok Europam .
Þat hafði Alexander konungr lengi í hug sér haft at leggja Scythiam undir sik .
Ok nú setr hann herbúðir sínar fram við ána ok lǽtr búa skip , er hann ǽtlar , at liðit skyli flytjask á .
Ok þá er þar var komit búnaðinum , at hann ǽtlaðisk annan dag eftir at flytjask yfir ána með herinn , þá koma til hans ríðandi 20 menn af Scythia .
Þeir váru sendir á fund hans af landsfolkinu .
Ok síðan er þeir hafa nát máli konungs , þá berr sá fram ørendi þeirra , er elztr var .
Ok hefr svá mál sitt þá , er hann hafði horft áðr nokkura stund á konunginn : Vǽrir þú , konungr , því hófi mikill at líkamsvexti , sem ágirni þín er mikil á marga vega , þá myndi þér verða rúmfátt í heiminum .
Ok þat hygg ek , þótt þú fengir undir þik lagt alla heimsbyggð , at þér þǿtti eigi þǫrf vinna , nema þú stjórnaðir ok himinríki , með því at þik girnir jafnvel þat at fá , er þú mátt øngum nytjum á koma .
Eða hvat mant þú þá , er þú hefir sigrat allt mannkynit , nema fásk við in olmustu dýr eða berjask við aðrar vǽttir ?
Ok vera kann , at þú píndir ok skynlausa skepnu , fjǫll eða merkr , til þess , at hon skyli þjóna þínum ofsa .
En þat vǽri þó hugsanda , at in hǽstu tré , þótt þau standi á sterkum stofni , verða jafnan felld á lítilli stundu .
Þat león , er í dag þykkizk , ok er , vera konungr annarra dýra , má at morgni vera smáfugla bráð .
Etall ryðr fyrirkemr hǫrðu járni .
Eða hvat er svá ríkt eða rammt í heimi , at ekki þurfi at sér at óttask ?
Oftliga veltir lítil þúfa mik - lu hlassi .
Engi má fyrir dauðanum øruggr vera .
Ǫllum kemr hann á kné .
Seg mér , Alexander , hvat hǫfum vér Scythae til saka gǫrt við þik .
Ekki hǫfum vér barzk í móti þér .
Ok af því lát þú oss í friði vera , er ekki forvitnar at vita meiri deili á þér .
Vér hǫfum hella fyrir hallir ok látum oss þǫrf vinna þat , er náttúran sjǫlf , in fyrsta móðir vár , vill hafa gefit .
Girnizk þessi þjóð ok ekki meira en halda því frelsi , er hon gefr .
Kunnum vér af því øngum at þjóna .
Viljum vér ok ekki yfir ǫðrum vera .
Kǫllum vér þann sǽlan , er sjalfan sik hefir fyrir konung , ok heldr sínu með frelsi en girnizk ekki annarra .
En ef þú , konungr , gengr nokkur framarr , þá gengr þú yfir þat mark , er náttúran hefir sett þér ok ǫðrum , er alla gerir at sǫnnu sǽla þá , er hennar ráði vilja fylgja .
Þú skalt ok vita , hvat vér hǫfum um at leika á váru landi .
Búfé skortir eigi .
Tǫkum vér þar af at gnógu mat ok klǽði .
Hǫfum vér ok vápnabúnað nokkurn .
En um gull eða gersemar aðrar hirðum vér alllítt .
Enn undrumsk vér mjǫk , svá mǫrg ríki ok stór lǫnd , sem þú he - fir undir þik lagt , ok ǽtlar nú at vinna Indíaland , er þér þykkir eigi skǫmm í at seilask til búsmala várs .
Þat megum vér helzt af skilja mikilleik ágirni þinnar , at þér myni skorta þykkja ǽ því meira , sem fleira berr undir þik .
En bera má svá til , at , meðan er þú starfar í at brjóta þetta folk undir þik , rísi þeir upp í móti þér , er áðr hafa gengit undir þik .
Ok eigir þú því nǽst þeim at svara , er áðr þóttisk þú sigrat hafa .
Nú ferr þú yfir ána Tanaim .
Kann vera , at þú finnir nokkut þá fyrir , áðr þú fáir unnit Scythiam , er allt hér til hefir haldit sínu frelsi , at heldr vili verja sitt með sǿmð en láta raunarlaust með skǫmm ok svívirðing .
En svá mátt þú til ǽtla , at Scythae eru skjótir á fǿti með fátǿki sitt .
Ok man her þínum , er dregr eftir sér náliga allt veraldar gull , verða ekki auðvelt at henda þá , því at þeir megu vera fjarri yðr , þá er þeir vilja svá .
En þá er þér ǽtlið , at þeir sé langt í brott , kann vera , at því nǽst komi þeir fram í herbúðum yðar sjalfra .
Ekki mant þú þurfa hér ok við borgir at brjótask eða kastala , því at þessi þjóð hefir hvárki sér til varnar .
Byggir hon í eyðimǫrk hér ok hvar , þar er ǫðrum mǫnnum man heldr óbyggiligt þykkja .
Mǽtti þér þykkja í annan stað lítilrǽði við oss at fásk , er því síðr hǫfum þat , er þik mǽtti til fýsa , at vér girnumsk ekki at eiga nema þat eins , er vér megim lifa við .
Ok af því tak heldr heilt ráð , er vér viljum gefa þér , konungr .
Halt nú fast hamingjunni , meðan kostr gerizk á , því at hon er harðla vǫlt , þegar er hon vill , svá fǽr ekki haldit henni nauðigri .
Fǿr nú þá svá í nyt þér hamingjunnar hollustu , at þú gerir enda nokkurn á ófriðinum , takir hvíld eftir langt erfiði , fǿrir þik sjalfr í hóf , fyrr en hon láti velta hvélit undir þér .
Ok því at várir forellrar hafa svá skrifat hana , at hon sé fótlaus , en hafi hendr ok vǽngi , þá gǽt þess , meðan hon réttir at þér hendrnar , at þú takir ok vǽngina , at eigi fljúgi hon frá þér , fyrr en þik vari .
Nú ef svá er , sem sumir kvitta , at þú sér guð en eigi maðr , þá byrjar þér heldr at mið - la mǫnnum þat gott , er þú mátt gnógt til hafa , en taka frá þeim þat litla , er þeir hafa áðr um at leika .
En ef þú ert maðr sem vér , þá gleym aldrigi því , hvat þú ert , því at óvitrligt er at hafa svá fast huginn á ǫðru , at maðr muni eigi , hverr hann er .
Ok ef þú lǽtr oss í friði sitja , þá munum vér vera vinir þínir .
Ok kǫllum vér , at sú vinátta kunni tryggast at verða , er þeir binda sín á millum , er áðr hafi hvárigir yfir aðra komit .
En þú þarft eigi þat at ǽtla , at þeir verði þér tryggvir , er þú þrøngvir undir þik með ofrafli , því at fyrri man jǫrð vera stirnd sem himinn , en sú vingan verði með fullum trúnaði , er fest verðr með nauðungu , því at sá , er hann þjónar nauðigr , hyggr jafnan flátt , þótt hann láti stundum fagrt .
Svá lýkr þessi maðr sínu ørendi , er sendr hafði verit af Scythis .
En Alexander konungr bregðr ekki ǽtlan sinni at heldr fyrir orð hans , því at þann nǽsta dag eftir lǽtr hann flytja lið sitt yfir ána Tanaim .
Ok þótt þat yrði með miklum starfa ok mann - háska , þá fǽr hann þó yfir komit um síðir liði því , er hann þóttisk með sér þurfa at hafa .
Ok síðan ferr hann her - skildi yfir landit , ok léttir eigi fyrr , en hann leggr undir sik allt Scythiam .
Ok þó fekk hann áðr mikit manntjón , því at víða var hart við honum numit .
Nú spyrjask þessi tíðendi um heiminn , at Alexander konungr hefir unnit Scythiam .
Ok því at engi dǿmi fundusk til , at nokkurr maðr hefði fyrr undir sik lagt þetta land , er þat folk byggir , er varla finnzk harðara undir heimssólinni , þá þykkir þat líkligt flestum , er spyrja , at øngum myni tjóa við honum at rísa .
Ok fyrir þessa sǫk gefask margir í vald hans sjalfkrafa , þeir er áðr hǫfðu ekki þat fyrir sér ǽtlat .
Þat helt þó mest til , er flestir váru fúsir at gefask í vald Alexandri , at hann var miklu mildari en aðrir hǫfðingjar ǫllum þeim , er til hans krupu , því at þá ina sǫmu , er hann hafði ok undir sik lagt með styrkinum , batt hann síðan í fullri ást við sik eigi með hǫrðum ok ágjarnligum krǫfum heldr með konungligri mildi .
Hefði hann hertekit frǽndr eða vini þeirra , er nú gerðusk hans menn , þá gaf hann þeim aftr kauplaust eftir því , sem þeir sjalfir kunnu at beiðask .
Ok því gerði hann svá , at allir mǽtti þat sjá , at eigi gekk honum grimmleikr til , er hann vildi allar þjóðir undir sik leggja , heldr því at í ǫllum heiminum vildi hann øngan vera láta svá at mildi sem at ríki sinn jafningja .
Síðan er Alexander konungr hefir undir sik lagt Scythiam , sem nú hefir sagt verit , þá stefnir hann með allan her sinn út til Indíalands .
Í þeirri ferð gerizk þat til tíðenda , at vinir konungsins látask nokkurir ok af hans vǫldum eftir því , sem meistari Galterus vísar til .
En eigi kveðr hann skýrt á , með hverjum atburðum þat varð .
En svá tekr hann til orðs , at þeirra dauði sannaði þat ok sýndi þeim , er eftir þá lifðu , at vinátta konunga eða annarra hǫfðingja kann brigð at verða .
Einn af þeim , er létusk , var sá Clitus , er getit var í síðarra bardaga konunga Darii ok Alexandri ok með inum vǫskustum var at telja .
Hans systir hafði fǿtt Alexandrum sér á brjósti .
Þegar er Indi verða varir við , at Alexander konungr nálgazk með her sinn , taka margir þat ráð , því at þeir hafa spurt , at hann hefir ǽ sigr , hvar sem hann snertr við með þat frǿkna lið , er honum fylgir , at þeir fara í mót honum ok friða fyrir sér , gefa borgir sínar ok sjalfa sik í vald hans .
Yfirkonungr Indíalands , sá er Porus hét , tekr annat ráð , því at jafnskjótt , sem hann spyrr þessi tíðendi , heimtir hann at sér allan þann styrk , sem hann má fá , ok ǽtlar , sem hann gerir , at rísa við Alexandro ok reyna , hvárt þat sé svá torvelt , sem sagt er í frá .
Alexander fǽr ok brátt njósn af , hvat Porus tekr til ráðs .
Ok hann verðr við harðla kátr , er nokkurr skal til verða við at rísa ok ljá honum enn efni til at sigrask um sinn , því at hann efar ekki um , at hann myni hljóta sigri at ráða .
Ok nú skundar hann með her sinn í mót Poro ok nemr eigi stað fyrr , en hann kemr til ár þeirrar , er Hydaspes heitir .
Þat er mikit vatnfall , breitt yfir ok þó svá djúpt , at hvergi fǽr riðit .
Þar var ok Porus þá kominn ǫðru megin at ánni með allan her sinn .
Þat er frá Poro at segja at hann var manna mestr .
Hraustleikr hans fór eftir vexti .
Hann var ok íþróttamaðr .
Fíl einn var hann vanr at hafa sér at reiðskjóta , er miklu var stǿrri en aðrir fílar .
Vápn hans váru ok miklu meirr vǫnduð en flestra annarra .
Við á þessa , er getit var , varð Alexander at dveljask mjǫk langa hríð , því at þar mátti ekki yfir flytjask nema á skipum .
Ok varð at þeim fyrst at leita .
En þó at þau fengisk ok Grikkir leitaði til at sǿkja þat land , er Porus varði með her sinn , þá fengu þeir eigi sótt , svá drifu skotin þykkt á .
Frá því er at segja , at eyjar margar lágu í ánni .
Þat hǫfðu ungir menn ór hvárumtveggja herinum sér at skemmtan oftliga , at þeir lǫgðusk út til eyjanna ok skylmðusk síðan .
Vildu svá reyna vápnfimi sína .
Þessi leikr bendi þó fyrir annan harðara , þann er brátt kom eftir ok hér af gerðisk .
Ungir menn 2 váru í her Alexandri .
Annarr hét Nicanor , en annarr Simachus .
Þeir váru jafnir at aldri , vaskleik ok at vexti .
Langt fóstbrǿðralag hafði svá rammliga bundit þeirra félagsskap , at hvárrgi þóttisk af ǫðrum mega sjá , hvatki sem fyrir þá var lagt .
Vaskleikr gaf ok þeim svá mikinn styrkleik , at þeir ǽtluðu sér ekki ófǿrt vera .
Ok nú mega þeir eigi lengr yfir þegja , hvat mikit þeim býr í skapi .
Svá er sagt , at Simachus kemr at máli við Ni - canorem félaga sinn : Er þat eigi , segir hann , undr mikit , er slíkr hǫfðingi , sem konungr várr er , Alexander , er aldrigi fór hér til ósigr , skal eitt lítit vatn láta nú við sér taka ?
Heilir svá !
Hǫfumsk at nokkut þat , er um stundar sakir mǽtti uppi vera .
Ok þó at konungr þessi vili nú sofa til alls , þá freistum at hváru , ef vit fáim nokkut gǫrt á óvinum várum til frama .
Látum okkr meira þykkja undir um frǽgð en langlífi .
Svá mǽlir Simachus .
En Nicanor svarar á þessa lund : Sver ek við guðin , at slíkt hefir mér lengi leikit í lund , sem nú kvatt þú upp .
Dveljum nú ekki .
Leggjumsk út til eyjanna með in léttustu vápn okkur .
Vera kann enn , at nokkurir Indi sé þar fyrir .
Svá gera þeir .
Margir ungir menn , þeir er heyrt hǫfðu þessa rǿðu eða spurðu til , taka slíkt ráð , ok fylgðu þeim .
Ok nú koma þeir til eyjar einnar , þar sem margir Indi váru fyrir .
Ok þeir stefndu þegar í móti Grikkjum , ok gera þeim harða skothríð .
Þar með skortir eigi eggjan af hvárumtveggjum .
Simachus hafði fyrri komit upp í eyna en Nicanor .
Ok nú reynir hann fullvel sverð sitt ok drepr margan af Indíamǫnnum .
Eigi gerir Ni - canor ok minna af sér , þegar er hann kemr á land .
Margir aðrir af Grikkjum berjask ok vel , þó at þessir 2 vǽri einkum vaskastir .
Ok því at þeir hǫfðu nú drepit alla Indos þá , sem fyrir þeim hǫfðu verit í eyjunni , þá mǽtti þeir vel hafa snúizk aftr með mikinn sigr ok haldit heilu .
En þat varð þeim , sem gjarnt verðr ǿskunni , at oft verðr ofsat til vansa .
Þar gambra þeir til þess í eyjunni yfir sigri sínum , at Indíamenn koma at þeim á óvart mik - lu fleiri en þeir , er fallit hǫfðu , ok leggja þegar fast at þeim .
Ok því at Grikkir váru móðir áðr ok margir mjǫk sárir , þá hnígr brátt mannfallit í þeirra lið .
Þar fellr sá maðr , er Andromachus hét .
Hann átti kyn sitt at telja til konunga .
Ok 15 riddarar látask þar svá vaskir , at af þeirra dauða syrgði lengi síðan Grikkjaherr .
Ok nú kom þar , at þeir 2 stóðu upp af Grikkjum , Simachus ok Nicanor .
Spjótskǫft þeirra váru nú brotin ok ekki til varnar nema sverðin ein .
Ok eigi spara þeir enn at neyta þeirra .
En svá hanga þykkt á þeim skotin , at þeir megu varla hrǿrask fyrir .
Ok þá er þar komit , at þeir vǽnta sér ekki undankvámu , þá biðr hvárr annan , at fyrri skyli ná at deyja .
En svá var ástin heit orðin með þeim , at þetta vildi hvárrgi ǫðrum veita , þó at þeir mǽtti sjalfir ráða , at sjá annars dauða .
Keppizk ǽ hvárr fram fyrir annan , ok vill ǫðrum hlífa en sjǫlfum sér ekki .
Einn risi var í liði þeirra Indíamanna .
Hann þrífr upp tré eitt mikit , er legit hafði á vellinum , þar sem þeir hǫfðu barzk .
Með því lýstr hann þá félaga báða í senn , svá at þeir þurfu eigi fleira , ok veitir á þá leið þat , er þeim þótti mestu skifta , at þeir fara báðir í senn til heljar ok halda svá sínum félagsskap , at hvárr faðmar annan jafnvel þá , er þeir deyja .
Porus konungr verðr við harðla kátr , er hann sér sína menn hafa sigrazk .
En Alexander konungr ørvǽntir sér eigi at heldr sigrs , þó at nokkut drekki á fyrir honum , heldr hugsar hann því fastara , hvernug hann myni fá komizk at Poro yfir ána , er millum þeirra var .
Sá var einn maðr í Grikkjaher , er mjǫk var líkr Alexandro at vexti ok yfirlitum .
Hann hét Attalus .
Þat ráð tekr konungr nú , at hann lǽtr þenna mann bera konungsskrúð allt , ok biðr hann sýna sik Indíamǫnnum fram við ána , til þess at Porus þyk - kisk sjá þar Alexandrum konung , ok honum megi þat líkligt þykkja , svá sem hann er búinn , at hann myni nú lítt í brjótask , hver - nug hann skyli komask yfir ána .
Svá gerir Attalus , sem fyrir hann var lagt .
En konungr ferr á braut frá herbúðunum með nok - kut svá lið .
Ok þá er hann var kominn ór augsýn , snýr hann aftr til árinnar , ok þó svá fjarri því , sem herbúðirnar váru , at Indi mǽtti eigi sjá ferð hans .
En eigi varð honum þat torvelt , því at hamingjan lét enn eigi sein at sér at tǿja honum , því at nú leggr á svá mikinn mjǫrkva , at varla mátti sjá fram af tám sér .
Ok því nǽst kemr hann at ánni þar , sem hann vissi ván til , at skip nokkur myndi fyrir vera .
Sá mjǫrkvi mundi mǫrgum þykkja vera gildr fartalmi víst , ef ókunnigt vǽri fyrir þar , er fara skyldi .
Ekki þótti Alexandro þó svá , því at hann talði þetta gǽfu sína .
Biðr hann þegar , at fram skyli setja skipin , því at hann var ekki skiphrǽddr , þó at lítt mǽtti sjá leið - ina fyrir .
Hann lǽtr ok alla hesta þá , er þeir hǫfðu , leiða út á skipin .
Ok þar komsk hann yfir um síðir með þetta lið .
Taka þeir síðan at herklǽðask ok stíga því nǽst á hesta sína ok ríða , sem þeir mega mest af taka .
Ok nú léttir upp mjǫr - kvanum .
Porus setr þegar augun yfir ána , því at honum var forvitni á , hvat Alexander hafisk at .
Ok þar sér hann enn þann , er hann ǽtlar Alexandrum vera .
Ok nú er skammt at bíða , at einn af Indis kemr hlaupandi ok segir Poro þau tíðendi , at þar ferr Alexander at honum með sitt lið .
Ok þó at hann trúi þessu trautt , þá fǽr hann þó eigi lengi dulzk við , því at gylltir skildir , er sólin skein á , segja brátt til , hvar Grikkir fara , þó at þeir ǽtti enn mjǫk langt til herbúða Pori .
Ok nú tekr Porus þat ráð , at hann sendir í mót Alexandro 4 þúsundir riddara ok þar með 400 bogmanna þeirra , er fluttusk í vǫgnum ok svá létu drífa þykkt ǫrvar á Grikki , þegar er þeir kómusk viðr , at varla mátti sjá fyrir heiðan himin .
Regn mikit hafði komit ór mjǫrkva þeim , er verit hafði .
Ok var jǫrðin blaut orðin mjǫk .
Ok fyrir því bitu vagnahvélin djúpt í jǫrðina .
Ok varð sein ferð þeirra , er óku .
Hestarnir urðu ok heldr seinfǿrir , sem ǽtla má .
Nú lýstr saman liðinu ok skortir eigi óp ok eggjan með lúðragang í liði Grikkja .
En Indíamenn berja bumbur þar í mót .
Konungrinn sjalfr ríðr enn fram eftir venju á óvini sína .
Grikkir fylgja honum ok harðla vel .
Gerizk brátt mikit mannfall af hvárumtveggjum .
Ok svá fór þat skjótt í vǫxt , at tvǽr af þeim þrim systrum , er ørlǫgum stýra , fá nú varla svá títt spunnit ørlagsþráð , sem ein slítr .
Sá maðr gerizk fyrstr til at ríða í mót Alexandro , er Yulcon hét .
Hann hefir fíl at reiðskjóta .
Svá lýkr þeirra skiftum , at Alexander leggr hann í gegnum með spjóti .
Ok þat vinnr honum at fullu .
Eftir þetta brýzk Alexander konungr svá fast í gǫgnum fylkingar Pori , til þess at hann mǽtti finna sjalfan hann , at allt verðr frá at støkkva , þat er fyrir verðr .
Ok síðan er hann sér Porum , þar er hann sitr á fílinum þeim inum mikla , er fyrr var getit , ok gnǽfar yfir liðinu til at jafna sem einn hár turn yfir þeim borgarveggjum , er um hann standa , þá mǽlir hann : Hér hefi ek fyrir fundit um síðir þá mannraun , er undrask má , hvílík er , ok mínum áhuga er hǿfilig , því at nú eigum vér at berjask við halftroll ok þó við ágǽta menn í ǫðru lagi .
Svá mǽlir hann ok snýzk síðan í vinstra fylkingararm , því at þar sǿkir Porus at í ákafa .
Þessir af Grikkjum fylgja konunginum nú einna fastast , er svá heita : Ariston ok Polydamas .
Ariston drepr þann mann , er Rubricus hét .
Polydamas á vápnaskifti við þann af Indíamǫnnum , er Candaceus hét .
Ok í því er Candaceus vill keyra spjót sitt á inum gerzka , þá ríðr at honum einarðst af Grikkjum sá , er Glaucus hét , ok veitir honum þat , er hann hafði ǫðrum ǽtlat .
Leggr í gegnum hann ok hrindr honum dauðum til jarðar .
Þessu nǽst eru Grikkir komnir fram í miðjar fylkingar Pori .
Ok þá er hann sér þat , eggjar hann at fram skyli keyra móti riddaraliði Alexandri alla þá fíla er þeir hafa .
Ok nú tekr lið hans heldr at los - na .
Þat kykvendi er miklu seinna á fótum en hestar .
Grikkir hopa þó lítt á hǽl .
Skjótask þeir stundum at þeim , er á fílunum sitja , ok gefa þeim ekki góð slǫg .
Stundum víkja þeir undan , at þeir megi forða sér við fílunum , er þeir fara at þeim .
Þat var ok Indíamǫnnum harða þungt , þar er þeir hǫfðu handboga stóra , at jǫrðin var svá blaut , at bogahalsinn beit svá langt í jǫrðina niðr hvert sinn , er hann þurfti at benda , at þat mátti varla gera .
Ok nú gerizk flóttakurr í liði Pori , því at hrǽzlan dróttnar mǫrgum meirr en boð .
Sumir eggja enn af kappi , at eigi skyli rjúfa fylkingina .
Þat var þó meiri hluti liðsins , er sér lét líka , at undan vǽri haldit .
Þá fǽr Porus enn talt huginn í þá , at fylkingar hans , þótt þǽr hefði nokkut losnat , komask vel í lag .
Ok nú lǽtr hann af nýju keyra fram fílana á lið Grikkja .
Hrǽðilig váru þau kykvendi at sjá .
Enn var hrǽðiligra at heyra til þeirra .
Eigi at eins fǽldusk hestar Grikkja við áskrámlig lǽti þeirra .
Jafnvel urðu margir menn í liði þeirra felmsfullir við .
Loftit sjalft skalf ok af ótta fyrir þessa sǫk .
En þat má þó tortryg - gva , er sýnizk .
Ok við þenna gný , er varð af , er Porus lét keyra fram fílana , ok ógurlig lǽti þeirra , þá verðr þat at segja , er þó er fáheyrt í þessi sǫgu , at lið Alexandri tekr at losna ok fýsizk at flýja .
Ok þá er konungrinn sjalfr finnr þat , þá tekr hann at eggja sína menn ok frýr þeim hugar í ǫðru lagi .
Ok nú með eggjan ok frýju fǽr hann brátt skekit ór þeim alla ǽðru .
Láta þeir nú drífa þykkt á fílunum ok þeim , er á baki sitja , skot ok spjót .
Mǫrgum gefr ok árǽðit svá óvarliga fram at ganga , at fílarnir troða þá undir fótum sér .
Látask þeir svá ok gefa sínum félǫgum á sér dǿmi , at þeir skyli meirr fyrir sjásk .
Bardagi þessi stóð lengi með miklum ifa , hvárir sigrask myndi .
Þat má ráða at líkendum , þótt meistari Galterus geti þess eigi í bók sinni , at lið Alexandri , þat er hann hafði eftir látit ǫðru megin árinnar , man vel hafa mátt koma til , þá er eigi váru fjándmenn einir fyrir at taka við festum þeirra .
Því nǽst taka Grikkir þat ráð , at sumir skulu hlífa sér ok ǫðrum , en sumir ganga at með boløxar ok skora fǿtr á fílunum , þar til er þeir falla ok svá þeir er þeim hǫfðu á baki setit .
Verðr nú mikit mannspell í liði Pori .
Þynnask fylkingar hans mjǫk .
Ok skammt er at bíða , at flótti kemr í liðit .
Ok svá skil - jask Indíamenn við sinn lánardróttin , at hann sitr eftir á fíl sínum einn milli sinna fjándmanna , nema sá með honum , er stýrði fílinum , var ok eftir .
Grikkir láta drífa skotvápn ǫllu megin at Poro .
En hann vill aldrigi flýja .
Lǽtr hann svá , sem hann hafi 7 manna fjǫr , skýtr ok í móti á Grikki báðum hǫndum , gerizk nú þó sárr mjǫk .
Ok þá sér hinn , er stýrir fílnum , at konungr man látask brátt fyrir atsókn Grikkja .
Tekr hann þá þat ráð útan vilja konungs - ins , at hann snýr fílinum ok keyrir hann sem fastast .
Ok þá er hann geysizk fram , verða Grikkir frá at støkkva , því at þeir þykkjask betr hafa , er eigi verða fyrir honum .
Nú ríðr fram Alexander ok hleypir eftir Poro , sem hann má mest af taka .
Ok þegar er saman heimtir með þeim , þá skýtr Porus at honum títt ok hart .
Ok fyrir skotum hans , þá fellr hestrinn Bucifal undir Alexandro .
Ok lǽtr líf sitt , sá hestr , er einn saman var makligr at bera slíkan hǫfðingja .
Var ok þat til marks , hversu góðr konungi hafði þótt hestrinn , at hann gaf nafn hans einni borg , þeirri er hann lét gera síðan .
Nú fǽr hann sér hest annan .
Ok meðan hann skiftir hestum , þá setr Porus undan nokkut .
Bróðir hans hafði gen - git til handa Alexandro , er Taxiles hét .
Hann var ok konungr .
Þessi inn sami Taxiles heldr ok eftir Poro , sem hann mátti , ok eggjar fast , at hann skyli gefask upp í vald Alexandri , segir , at honum man reynask sem ǫðrum gott at heita á mis - kunn hans .
En þó at Porus vǽri mǿddr mjǫk af blóðrás , þá vaknar hann þó við , er hann kenndi mál bróður síns , lítr nú við honum heldr hermiliga ok mǽlir : Ert þú þar , bróðir , segir hann .
Skemmðarfullr en tómr trúnaðar , hefir svikit mik ok ríki mitt .
Sé nú , hvárt ek skal hafa ráð þín .
Ok þá lǽtr hann fara spjót , er hann helt á , at einum ungum manni , er sótt hafði eftir honum .
Þat flýgr í gegnum hann .
Ok þarf hann eigi fleira .
En Porus heldr enn undan .
Ok því nǽst fellr niðr fíllinn undir honum , því at hann var sárr til ólífis .
Porus var þá ok svá mátt - farinn , at hann mátti eigi standa á fǿtr sína .
Ok þá kemr , at Alexander ǽtlar hann dauðan .
Biðr sína menn fletta hann .
En fíllinn tekr þá at verja hann .
Ok bítr þá , er at honum vildu starfa .
Ok í þeirri svipan glefsir hann í klǽðin hans ok sløngvir honum á bak sér ok leitar upp at standa .
En þá lágu þó iðrin hans úti .
Ok í því er hann kostar upp at rísa , gengr vindr ór fílnum .
En þegar er Alexander mátti þekkja , at líf var með Poro , þá sigrar mildin með honum þá heift , er hann hafði til hans haft .
Ok þá mǽlir hann : Hví vart þú svá óðr ok ǿrr , þar er þú hafðir spurt til , at vér hǫfum aldrigi ósigr farit , at þú þorðir at halda við oss orrustu ?
Því at þú spyrr mik , segir Porus , þá skal ek með einǫrð svara þér .
Þar til er ek freistaða við þik at keppa , var engi sá undir heimssólinni , at ek ǽtlaða , at til jafns myndi komask við mik .
Ok vissa ek , at ek átta mikit undir mér , þar til er ek reynda þinn kraft ok hamingju .
En nú má sjá , slík málalykð , sem orðin er okkar í milli , at þú ert mér miklu máttugri .
Við þat uni ek þó , at engi hefir hér til djarfligarr við þér risit en ek .
Vil ek þat ráð eiga með þér , Alexander , at þú stǿrisk eigi mjǫk af þessum atburð .
Mátt þú taka dǿmi á mér , at verða má svá , at nokkurr komi þér á kné .
Engi mǽtti sá mikill þykkjask , er hann þverr eigi seinna , en hann vex , þegar er hamingjan vill svá .
Ágjarn maðr syrgir meirr sinn skaða , en hann fagni áðr af því , er hann hefir fengit .
Ok því er kǿnligra at klífa skemmra , en veggirnin vísar , ok falla lǽgra .
Ger svá vel , Alexander .
Still heðan af framgangi þínum .
Hugsa svá , at hann er valtr vinr , því at hon kann eigi stǫðug at vera .
Svá mǽlir Porus .
En Alexandro finnzk mikit um , er sá maðr , er með ǫllu var yfirkominn , hefir ekki skekizk í huginum ok svarar svá djarfliga , sem hann hafi sigrazk í þeirra skiftum .
Ok nú gerir Alexander í móti því , er flestir ǽtluðu , ok gefr Poro grið , lǽtr alla stund á leggja at lǽkna hann .
Ok síðan er hann varð heill , gefr hann honum aftr ríki sitt ok eykr þat mjǫk ór því , sem áðr hafði verit , svá at varla myndi Porus vǽnta sér af honum meiri sǿmðar , þótt hann hefði verit áðr jafnan fullkominn vinr hans .
Síðan er Alexander hafði lagit Porum undir sik , sem nú hefir sagt verit , þá þykkir honum , sem allar úthalfur Austrríkis myni lausar liggja fyrir heðan í frá .
Ok nú flytr hann her sinn til úthafsins sjalfs ok leggr undir sik þǽr þjóðir , er þar byggja , ok skattgildir þá konunga , er þar réðu lǫndum .
Frá því er at segja , at þǽr þjóðir , er Saudracae heita , þora þó at rísa við ok lykja sik í borg einni sterkri , þeirri er Alexander sǿkir til .
Hann hefir látit gera stiga sterka ok svá breiða , at margir máttu ganga upp eftir í senn .
Ok síðan er þeir váru bornir at vegginum , þá leita Grikkir upp at ganga .
Konungrinn sjalfr komsk fyrst á vegginn .
Ok þá láta borgarmenn drífa skotvápn at honum ór kǫstulum þeim , er á veggjunum váru , svá þykkt , at hann fǽr varla við haldizk þar , er hann er staddr .
En øngir komask aðrir upp .
Ok þá er Grikkir sjá , at konungrinn man látask þar , er hann er kominn , eða verða gefask upp í vald óvina sinna , ef þeir komask eigi skjótt til fulltings við hann , þá gefa þeir ekki gaum háska þeim , er fyrir var .
Ok nú tekzk eigi betr til en svá , at því meirr , er þeir vilja skunda til fulltings við hann , því seinni verða þeir .
Svá margir geysask þeir í senn upp í stigana , at þeir bresta í sundr .
Hrapar nú hverr ofan , þar er hann var áðr kominn .
Skiljask þeir svá við Alexandrum , at hann er einn eftir á vegginum .
Ok því at þeir vǽnta honum ekki lífs , ef hann hefzk þar lengr við , þá kalla þeir á hann ok biðja , at hann skyli steðja ofan í fang þeim .
Hann tekr þó annat ráð ok þat , er fǽsta myndi vara .
Þá er hann má eigi við haldask á borgarvegginum , hleypr hann inn í borgina , er full var af hans fjándmǫnnum , því at hann vildi sik eigi þat henda láta , er aldrigi hafði fyrr orðit , at hans óvinir ǽtti á bak honum at sjá .
Þar hafa menn átt um at rǿða , hvárt Alexander konungr hafi meirr sýnt í þessu verki rǫskleik eða rasan fyrir ráð fram .
Jafnt bǽði , segir meistari Galterus , er versat hefir sǫguna , þó at þat megi kalla hvárt ǫðru gagnstaðligt .
En svá gǽtti hamingjan enn síns fóstrsonar Alexandri , at hann kom standandi niðr í borgina .
Barðisk hann ok þegar , svá at ekki var hǿgt at festa hendr á honum .
Svá hafði hon ok fyrir honum búit , at eitt tré mikit , þat er laurus heitir , stóð í hjá honum .
Snýr hann þar at herðunum .
Ok má þá framan at eins at honum ganga .
Ok hlífir þar skjǫldrinn .
Borgarmenn sǿkja nú at honum svá margir , sem við megu komask , ok skjóta at honum , því at øngir þora at ganga í hǫggvaskifti við hann .
Svá stóð mikil ógn af hans frǽgð , er fór um allan heim .
Máttu þeir ok þar skilja , at hann stundaði þat eina at hafa sem flesta fyrir sik , þar er hann mátti ekki vǽnta sér undankvámu .
Þótti þeim ok veiðr í hendi .
Vildu þeir því fara at sem gǽtiligast .
Skjǫldr hans var nú skúfaðr allr af skotum ok raufaðr víða .
Hjalmr hans gerizk ok lamiðr mjǫk af grjóti .
Ok fyrir mǿði sakir fǽr hann eigi staðit upp .
Þeir , er nǽstir standa , starfa þegar at honum , er hann er fallinn , ok vilja fletta hann .
En þeir fá þau erfiðislaun , at hann drepr af þeim tvá með sverði , er hann heldr á .
Ok eftir þetta leiðizk borgarmǫnnum at ganga svá nǽr honum .
Rennr nú svá mǿði af konungi - num , at hann fǽr komizk á knéin .
Ok skammt er at bíða , at ǫr flýgr at honum , ok hǿfir ina hǿgri síðuna .
Ok verðr hann sárr mjǫk .
Ok ór sárinu flýtr svá mikit blóð , at hann ómegnir brátt .
Við leitar hann at kippa ǫr - inni á brott ok fǽr eigi .
Hnígr hann nú aftr at því mikla tré , er stóð at baki honum ok gefr upp vápnin .
Sá inn indverski , er sent hafði skotit , hleypr þegar at ok vill fletta konunginn enn sem inir fyrri .
Ok þá er konungr kenndi , at hann hafði hendr at honum , þá mǽlti hann : Hǫfuðskǫmm .
Veizt þú eigi , at ek em konungr Grikkja ?
Ok í því , er hann mǽlti svá , þrífr hann til sverðsins hjá sér , ok leggr á þeim , er yfir honum stóð .
Ok lǽtr hann fá slíkt ørendi sem ina fyrri .
Ok þá mǽlir hann enn : Svá samir Alexandro at búa fyrir , áðr hann fari af heiminum .
Skalt þú vera , segir hann til ins dauða , ørendreki minn til heljar ok boða mína þangatkvámu .
Ok þá leitar hann enn við upp at standa , ok fǽr eigi .
Þó gerir hann þat , er hann má , biðr nokkurn af borgarmǫnnum eiga við sik hǫggvaskifti ok afla sér þess ágǽtis , at hann hafi komit yfir Alexandrum .
Frá því er nú at segja , at fjórir af Grikkjum fá komizk upp á borgarvegginn , þeir er svá eru nefndir : Pentestes ok Timaeus , Leuernacus ok Aribolus .
Þessir ryðja sér gǫtu ekki vǽgiliga ok koma þar fram um síðir , er konungr var fallinn undir trénu .
Hverr þeirra keppizk við annan at verja sinn lánardróttin sem bezt .
Ok þar látask þeir 3 fyrir fótum honum .
En Aribolus stendr einn upp .
Ok er þó sárr mjǫk .
Borgarmenn boða nú Grikkjum út af vegginum þau tíðendi , at konungr þeirra sé fallinn .
En þeim bregðr eigi svá við þessa tíðendasǫgn , sem oft kann verða , þá er menn missa hǫfðingja sinna , at þeir felmti fyrir ótta sakir .
Heldr keppask þeir við at meirr at brjóta vegginn sem skjótast , ok skora hann í sundr með boløxum en gefa engi gaum háskanum , er hekk yfir hǫfði þeim .
Fá þeir nú brotit vegginn ok komask í borgina .
Er nú ekki gott at verða fyrir þeim , því at , hverr er Grikkjum mǿtir , ǽtla þeir , at Alexandro myni nokkut grand hafa gǫrt .
Ok svá eru þeir óðir , at þeir drepa hvert mannsbarn , er í var staðinum .
Konung sinn finna þeir lifanda ok þó sáran til ólífis eftir því , sem flestir ǽtla .
Flytja þeir hann síðan heim í herbúðir sínar .
Inn bezti lǽknir , sá er Critobulus heitir , er til fenginn at grǿða sár hans .
Ok þá er hann finnr , at krókǫr stóð í síðusári því , er Alexander hafði fengit , þá þorir hann øngar atgerðir at hafa .
Hann sér , at hann fǽr eigi á braut komit , nema mjǫk sé skorit til .
Ok þykkir honum ósýnt , at konungi - num dugi þat .
Þykkizk hann vita vísan bana sinn , ef konungr lǽzk af hans atgerðum .
Ok er konungr finnr , at Critobulus treystizk eigi upp at bera þat , sem honum býr í skapi , þá mǽlir hann : Ef þú sér , at eigi má grǿða þetta sár , þá skalt þú minn - ka meinlǽti mitt ok gera mér skjótan dauða með harðri lǽkningu .
Ver eigi hrǽddr um þitt líf .
Ekki skal þik til saka , því at eigi fǽr þú við ørlǫgum mínum gǫrt .
Við þessur orð konungs styrkizk mjǫk Critobulus lǽknir í huginum , ok kallazk á munu hǽtta at skera til ǫrvarinnar , ef konungr vill gefa orlof til , at honum sé haldit meðan .
Segir eigi munu duga , ef hann bregðr sér nokkut við atgerðina .
Eigi er þat fagrt , segir Alexander til lǽknis , at konungr láti binda sik eða halda sér , því at hans vald á jafnan frjálst at vera .
Ok þó rǽðr Cri - tobulus til at skera ok kippir síðan í brott ǫrinni .
En konungr bregðr sér øngan veg við .
Svá fellr mikit blóð ór sárinu , at skammt líðr , áðr óvit rennr á hann .
Ok allir þykkjask þat sjá , vinir hans , er yfir honum standa , at skǫmm saga man frá honum verða , ef eigi staðnar blóðrásin .
Brátt fara nú þau tíðendi um herinn allan , at konungr sé kominn at bana .
Ok við þetta gerizk ótti mikill í liðinu ok kveinsamligr kurr , at hans myni við missa .
Eigi léttir því fyrr , en lǽknir fǽr stǫðvat konungi blóðrásina .
Ok er þau tíðendi spyrjask at sǫnnu , at hann gerizk lífvǽnn , þá fagnar allr herrinn eigi nú minnr , en fyrir skǫmmu syrg - ði hann .
Skipask síðan í sveitir ok drekka fagnaðarǫl í þá minning , er þeir spyrja ok sjá sinn herra heilan , er áðr þótti þeim látinn vera .
Síðan er Alexander var aftrbati ok þó eigi svá , at yfir vǽri gróit sár hans , þá vill hann eigi lengr um kyrrt sitja .
Lýsir hann yfir því , at þá skal herja á þǽr þjóðir , er byggva við úthaf - it sjalft .
Í ǫðru lagi vill hann eftir leita , hvar áin Níl sprettr upp , er heiðnir menn gátu margs til , en øngir vissu .
Þeir brǿðr , Porus ok Taxiles , Indíalandskonungar , skulu fá honum skip til þessar ferðar .
En er hǫfðingjar hersins urðu varir við þessa ráðagørð konungs , þá ganga þeir fyrir hann .
Hertogi sá , er Craterus heitir , flytr með einǫrð þat , er þeim býr ǫllum í skapi ok mǽlir svá : Góði herra , vita vildim vér , hvar yður ágirni skyli stað nema , er yðr vinnzk eigi at fullu heimr þessi yfir at vera .
Ok þó at þér vilið nú eigi sjá fyrir yðarri heilsu , er oss þykkir enn of lítil vera , þá samir yðr þó vel at sjá ráð fyrir yðrum mǫnnum , þeim er ǫll heimsbyggðin hatar fyrir yðrar sakir .
En gjarna viljum vér , at þú leiðir oss enn í svá margan ok mikinn háska , sem þér líkar , ef þú vilt nú þyrma sjǫlfum þér .
Eða hverr man fyrir oss sjá , ef vér missum þín ?
Engi af guðunum hefir þér langlífi heitit .
Eða hví vilt þú sjalfan þik hafa í mikilli hǽttu , þótt þú takir lítit upp þá , er þú herjar á herfiligar þjóðir þǽr , er fátt gott hafa um at leika ?
Ómakligt er þat , at sú mikla frǽgð , er þú hefir fengit , fyrirfarisk svá , at þú látisk fyrir þeim , er lítils eru verðir , eða vaxir eigi við , þótt þú verðir efri .
Slíkt sama rǿðir Ptolemaeus ok aðrir hǫfðingjar .
Ok biðja þrátt , at konungr skyli þekkjask þeirra ráð .
Alexander konungr kann sínum mǫnnum mikla þǫkk fyrir , er hann finnr með þeim slíkan góðvilja til sín , ok andsvarar svá þeirra rǿðu : Mjǫk em ek , segir hann , skuldbun - dinn við yðr .
Eigi fyrir þessa sǫk at eins , er þér birtið mér í dag svá mjǫk yðra ást , at þér vilið meira virða mitt líf en yðart , heldr ok fyrir því , at þér hafið allan lófa við lagt at efla mik frá upphafi míns ríkis ok hér til .
En eigi sýnizk mér á þessa leið þat , er þér hafið rǿtt , því at eigi vil ek fyrir lið leggja þat , er ek hefi upp hafit , at auka mitt ríki .
Hirði ek eigi um langlífi .
Undir því þykki mér , at frǽgðin fari eigi í mold með mér .
Óþrifnir menn ok þrǫng - brjóstaðir láta sér undir øngu jafnmikit þykkja sem at lifa lengi , en mér þykkir meira vert at vera yfirkonungr heimsins ok hafa sigr sem oftast en bíða elli ok ørvasa aldr .
Ok ef ek tel allar gjafar þǽr , er hamingjan hefir mér gefit , ok þau frǽgðarverk , er vér hǫfum unnit , þá má ek víst svá virða , at ek hafa lengi lifat .
Vér hǫfum sigrat Asiam ok erum nú náliga komnir til heimsenda .
Gjarna vilda ek , at guðin reiddisk mér eigi , þótt ek mǽla þat , er mér býr í skapi .
Heimr þessi er alls of þrǫngr ok of lítill einum lávarði .
Ok þat er upp at kveða , er ek hefi ráðit fyrir mér , at í annan heim - inn skal herja , þá er ek hefi þenna undir mik lagt allan .
Ok langar mik til , at vér megim sjá náttúru þess heimsins .
En þó at þér vilið eigi fylgja mér , þá man ek ýrna fá aðra , er fúsir munu berjask undir mínum merkjum .
Liðskortr man mér aldrigi verða , hvar sem ek vil herjat hafa .
Ok ef ham - ingjan vill , þá þykki mér vel , at ek enda minn aldr með ágǽti í slíku starfi .
Svá mǽlir hann .
Ok síðan biðr hann sína menn , þá er honum fylgja , skunda til herskipanna , er þá lágu búin .
En allir svara sem eins mun - ni , at honum vili fylgja , hvert er hann vill .
Ok því nǽst er blásit til brottlǫgu .
Alexander konungr heldr nú skipastóli sínum í úthafit sjalft .
En í annan stað er frá því at segja , at nát - túran minnizk á þat , er henni þykkir Alexander hafa svívirt sik ok heiminn , þá er hann lét , at hann vǽri of þrǫngr ok of lítill einum herra yfir at vera .
Ok því er hann ǽtlaði at rannsaka þá hluti , er hon vill leynda vera láta , ok því at henni liggr í miklu rúmi þessi vanvirðing , er Alexander hefir gǫrt til hennar , þá gefr hon upp alla þá skepnu , er hon hafði áðr til tekit at semja , ok leggr leið sína til helvítis , ok hylr sik með skýi nokkuru .
Hvar sem hon ferr , þá ríss ǫll skepnan upp í móti henni , ok lýtr sem sinni móður .
Jǫrðin , loftit ok lǫgrinn vegsama hana , sem verðugt er , ok biðja , at hon skyli fjǫlgask láta ok vel frǽ - vask alla þá hluti , er hon hefir hverju þeirra á hendi folgit .
Þar í mót mǽlir hon til þeirra blíðliga ok biðr , at ǫll skepnan skyli vandliga varðveita þat lǫgmál , sem hon hefir hverri þeirra sett .
Segir hon ok þeim , er eftir spyrja , hvert hon ǽtlar at fara ok fyrir hverja sǫk .
En þat er at steypa ofsa konungs þessa , er skelfir skepnuna jafnvel sǽinn sem jǫrðina .
Ok nú býðr hon , at jǫrðin skyli opnask í einhverjum stað .
Ok þar gengr hon niðr eftir þeim stíg , er liggr til myrkraheraðs .
Úti fyrir helvítisdurum ok útan undir borgarveggjunum byggja þǽr drósir , er yfrit vald hafa hér á jarðríki , þó at þǽr sé þar óðal - bornar .
Ein af þeim er avaritia .
Þat er ágirni , móðir annarra lasta .
Sú er hennar iðn , at hon felr fengit fé , þar er síðst megi finnask .
Hana þyrstir ok því meirr til gulls ok annarra auðǿfa , sem hon fǽr þau meiri .
Þar er ok superbia .
Þat er drambsemi .
Hennar athǫfn er sú at skelkja jafnan at ǫðrum , þykkjask yfir ǫllum , vilja eigi vita sinn jafningja .
Þar byggvir ok libido .
Þat er lostasemi .
Hon veltizk þar í vellanda leiri ok brennr sárliga .
Ebrietas á þar ok byggð .
Þat er ofdrykkja .
Hon klígir mjǫk ok fǽr varla staðit á rétta fǿtr .
Þar er ok gula .
Þat er offylli með stóra ropa ok stynfullan kvið .
Þar er ok ira , er vár tunga kallar reiði .
Hon gleymir sjalfri sér , rasar ǽ þangat , er ákefðin eggjar hana , þyrmir eigi sér heldr en ǫðrum .
Þar hefzk ok vel við sá , er leikr sér at lymsku ok prettum .
Detractio sitr ok í þessi sveit .
Þat er áleitni .
Hon hefir illt lunderni hlotit af illum tilbrigðum , því at ǫfundin er hennar móðir .
Þat er hennar sýsla at draga afleiðis þat , er hon má eigi dylja , at ǫðrum beri vel , ok minnka í sinni rǿðu þess lof , er eigi má leynask .
Þar á byggð adulatio .
Þat er óeinǫrð , er oft sǿkir heim hǫfðingja , ok hefir í þessi ǫld svá mikinn gang , at mǫrgum er engi hlutr kǽrri .
Hon dreypir í eyrun þeim smeykligu eftir - mǽli ok drepr svá ǫndina með dauðligu eitri .
Svá er sagt at þá , er náttúran fór þar hjá , sem þessar snótir sátu útan undir borgarveggjunum , sem sagt var , at hon lítr um ǫxl til þeirra ok heldr óblíðliga .
Ok síðan gengr hon í borgina , stefnir til þeirrar dýflizu , er full er af eilífum eldi , þeim er brennir synðugra manna sálur , ok þó eigi með einum hǽtti , því at í þeim bruna kveljask allir því meirr , sem þeir hafa meira gǫrt til aflaga í þessum heimi .
En þeir , er lítt hafa misgǫrt eða ekki , ok fyrir þá eina sǫk eru þar , at þeir hafa eigi verit hreinsaðir af inni gǫmlu synð , þá grandar þeim þessi eldr lítt eða ekki , svá sem sólarhiti , þá er hann kann mestr verða á sumarit , gerir heilum manni ekki til angrs en sjúkum er hann harðla þungr .
Ok þá er myrkrahǫfðinginn þekkir , at náttúran sjǫlf er komin til hans herbergja , þá gefr hann upp sýslu sína , þar er hann sópazk áðr um í miðjum helvítisloga ok keppizk við at auka kvalarnar .
Hann skiftir yfirlitum , því at hann vill eigi skelfa náttúruna , leggr nú niðr drekahǫfuð þat it ógurliga , er hann bar áðr , en tekr nú upp þá ina bjǫrtu engilsásjánu , er náttúran hafði gefit honum , ok hann bar þar til , er ofmetnaðrinn ǿrði hann svá , at hann vildi jafnhátt sitja skaparanum .
Ok nú gengr hann í mót henni .
En þegar er náttúran sér hann , þá mǽlir hon til hans : Heyr þú , glǿpa faðir , er refsar þat sama , sem þú eggjar manninn til at gera .
Þik em ek komin at finna , sú sama náttúra , er þér fekk þenna myrkrastað til herbergis , því at þú vart nokkur at vera , þótt þú vǽrir útlagi gǫrr ór himnaríki fyrir þinn ofmetnað .
En þat er mitt ørendi at bera fyrir þik þá kveinstafi , er sameignir eru bǽði guðum ok mǫnnum .
Ok veizt þú , hversu sá inn mikli Alexander tekr um at brjótask með sinn ofsa , er þrim sinnum hefir sigrat Darium konung ok undir sik hefir lagt allt Asiam ok inn ágǽta konung Porum með ǫllu hans ríki ?
Ok þó þykkir honum eigi þǫrf vinna , því at nú stefnir hann í úthafit sjalft ok ǽtlar , ef honum byrjar , at koma þar , sem Níl sprettr upp , ok herja síðan í paradisum .
Ok ef þú geldr eigi varhuga við , þá man hann ok herja á yðr helvítisbúana .
Ok fyrir því ger þú svá vel fyrir mínar sakir ok þínar , heft hans ofsa ok hegn fyrr en síðarr .
Eða hver frǽgð er þér í at hafa komit inum fyrsta manni á brott ór paradiso , inn slǿgasti ormr , ef þú skalt þenna mann láta fá með valdi þann ynniliga stað ok inn virðiliga ?
Ok er náttúran hafði svá mǽlt , ok fjándinn heitr gjarnsamliga at fylla hennar vilja , þá ferr hon í brott .
Ok þegar í stað kallar fjándinn með ógurligri rǫddu , svá at heyrir um allt helvíti ok borgin skelfr af , ok biðr , at ǫll hirð hans skyli saman koma í þeim stað , er svá er háttaðr , at þar er plaxa nokkur hǫrðnuð af eilífu frosti , hulið af snjó þeim , er eigi kann þiðna .
Hér skulu kveljask andir vándra manna , þá er þǽr koma ór eldinum , at þǽr missi aldrigi frosts eða bruna .
Þat fylgir ok þessu , at sá , er hann vill ǽ misgera , meðan ǫndin fylgir líkamanum , skal eigi mega deyja frá slíkum kvǫlum .
Nú þá er myrkrahǫf - ðingjar kómu saman í þessum stað , er frá var sagt , þá kveðr inn forni fjándi sér hljóðs ok biðr , at allar sálur skyli ok láta af þeim aumliga ym , er þǽr eru vanar at hafa .
Ok síðan segir hann , hvert ørendi náttúr - an hefir þangat haft .
Ok eftir þat mǽlir hann svá : Hvat ǽtlið ér , félagar mínir , hvar stað man nema ofsi konungs þessa , er náttúran hefir frá sagt , ef hann fǽr tóm til at vinna slíkt á jarðríki , sem hann hefir vilja til ?
Ekki kvíði ek því , en heyrt hefi ek , at hann ǽtli jafnvel at koma á hendr oss ok herja heðan sálur þǽr , er vér hǫfum undir oss dregit .
Veit ek þó þat , er meirr bítr á mik , at fǿðask man á jarðríki nokkurr maðr undarligarr getinn ok undarligarr borinn , en ek mega skilja .
Þessi man brjóta þessa ina sterku borg ok eyða várt ríki með einu tré , því er of mikill tími man fylgja .
Ok því at þessi maðr man vera sterkum sterkari , þá varir mik , at hann myni mikit herfang draga ór hǫndum oss .
En þat er nú til at sinni , at þér , dauðans dróttnar , gefið gaum , at eigi gangi þessi maðr yfir yðr .
Ráðið honum banaráð , at eigi sigri hann oss , þótt einnhverr skyli sá verða .
Varla hafði andskotinn til lykða leitt sitt ørendi , þá er proditio stendr upp ok andsvarar .
Þat er vélin : Harðla lítit starf , segir hon , at gera þat , er þú býðr .
Ek á þat eitr , er svá sterkt er , at engi hlutr fǽr haldit því nema hrosshófr .
Þat skal gefa Alexandro í víni at drekka .
Ok til þess gefr nú vel ok hógliga , því at minn fóstrson , er Antipater heitir , einn hǫfðingi í her Alexandri , sá er þat skaplyndi hefir , er mér líkar , kann láta fagrt , þó at hann hyggi flátt , ǽtlar á fund hans , því at Alexander hefir stefnt honum til sín í Babylon ok vill enn hafa hann í herferðum með sér .
En honum leiðizk sá starfi , því at hann tekr at eldask .
Sjá inn sami man fúss ok feginn taka við ørendi mínu .
Ok ef svá er , sem mér þykkir , at af þeim gyðjum , er nóttin hefir getit , finnzk engi mér máttgari , þá skal ek fara upp til jarðríkis ok hafa þann hóflausa mann í helju með eitri mínu ok umstilli fóstrsonar míns .
Svá mǽlti hon en allr þingheimrinn þakkar henni ok lofar hennar fyrirhyggju , er hon hefir við búizk at sigra þann með drykk , er áðr varð aldrigi sigraðr í barda - ga .
Ok nú tekr vélin sér fjaðrham ok flýgr .
Svá er sagt , at hon kemr upp í Sikileyju .
Ok hvar sem hon flýgr , þá drýpr eitr af vǽngjum hennar .
Eigi nemr hon staðar , fyrr en hon finnr lǽrisvein sinn Antipatrum .
Ok síðan er hann hefir tekit við hennar ørendi ok hon hefir gefit ráð til , hversu með skal fara , svá at framgengt megi verða , þá ferr hon heim ofan til helvítis .
Nú er at segja frá Alexandro , at hann fǽr andviðri stór , er hann kemr í úthafit , svá at hann verðr aftr at snúa skipastóli sínum .
Ok nú ǽtlar hann til Babylonar ok skipa þar ríki sínu .
En síðan ǽtlar hann at herja vestr í Africam ok leggja svá undir sik vestrhalfu heimsins .
Ok eftir þat ǽtlar hann norðr hingat í Europam ok svá fremi norðr yfir Mundíufjall , er hann hefir áðr kennt Rúmverjum at þjóna Grikkjum .
Ok þat hefir hann í hug sér at venda eigi fyrr heim til Grikklands , en hann sé einvaldskonungr yfir ǫllum heiminum .
Nú sendir hann orð greifum , er yfir Sýrlandi eru , at þeir skyli láta fella merkr til skipagerðar .
Ok þeir gera , sem konungr býðr .
Nú er þar komit , er meistari Galterus , er versat hefir sǫgu þessa , vill enn nokkut rǿða um tiltekjur Alexandri , ok segir svá : Hvar ǽtlar ágirni þín , inn mikli Alexander , staðar at nema ?
Hon man aldrigi sǫdd verða , þó at þú fáir allan heiminn undir þik lagit .
Blekkðr ert þú nú .
Þú vill enn búask til hernaðar .
En veizt eigi , at þér er búinn sá drykkr , er stǫðva man þorsta þinnar miklu ágirni , er þú hefir haft , því at sá inn vándi svikari , Antipater , er nú kominn til Babylonar ok berr þar saman með sínum jafningjum þau ráð , er hann ǽtlar at þik skyli bíta .
Nú tekr hann at ásaka hamingjuna , ávítar hann ok jafnvel guðin sjǫlf , ok mǽlir svá : Hví eruð ér , guðin , svá óð orðin ?
Eða hví vilt þú , hamingja , bregðask þínum fóstrsyni ok þola þat , at hann sé svikinn ?
Ef þú mátt eigi gera við því , er ørlǫgin bjóða , at Alexander skyli brátt látask , ger hann þó varan við svikin ok kom því við , at heldr verði honum vápn en eitr at skaða , því at með þeim hefir hann misgǫrt mest .
En dauði man sá þykkja vegligri .
En vera kann , at guðin fái eigi sigrat hann opinberliga með vápnum ok verði þau með eitrinu at stelask á hann .
Ok því er honum virðiligra at látask heldr fyrir eitri , at þá má svá virða , at guðin þykkisk vanfǿr til at sigra hann prettalaust .
Nú er aftr at snúa til sǫgunnar ok frá því at segja , áðr en Alexander látisk , at hamingjan ok frǽgðin gerir hann einvaldshǫfðingja yfir heiminum , því at , síðan er spurðisk um vestrhalfu heimsins ok norðrhalfu , at hann hafði undir sik lagit allt Asiam , þá stóð ǫllum hǫfðingjum svá mikil ógn af honum , at allir vildu heldr þjóna honum en hǽtta til at rísa við .
Ok svá er sagt , at konungar vestan ór Africa , af Spáni ok Sikiley , af Italia ok norðan um fjall , ór Franz ok Saxlandi taka allir eitt ráð ok leita svá at stǫðva hernað Alexandri , at þeir senda menn sína með ágǽtum sendin - gum til hans ok bréfum þeim , er þat vátta , at þeir vilja allir honum þjóna .
Ok þeir hǫfðingjar gera margir sína menn til hans með slíkum ørendum , er undarligt má þykkja , at heyrt hefði nafn Alexandri , svá sem ungt var hans ríki .
Sendimenn konunganna stefna til Babylonar , ok vilja þar bíða tilkvámu Alexandri .
Ok þá er Alexander spyrr þessi tíðendi , at allr heimr vill til hans lúta , ok sendimenn hǫfðingja bíða hans í Babylone , þá skundar hann þangat með her sinn .
Ok nú ríðr hann í borgina með miklum prís .
Borgarlýðrinn gengr í mót honum með allri blíðu ok sínum bezta bú - naði .
Síðan stefnir hann þing ok lǽtr þá sendimenn ná máli sínu .
Ganga þeir fyrir hann ok byrja honum sín ørendi .
Ok þá er þeir hafa sannat með fǫgrum gjǫfum , er þeir hafa flutt , ok seint er at telja , hvílíkar verit hafa , at allr heimr vill honum þjóna , er sagt , at hann hafi svá svarat : Guðunum sé þǫkk , er oss hafa gefit jafnvel at sigra þǽr borgir ok þau ríki , er vér hǫfum eigi sét .
Ok þat er ok yður hamingja , segir hann til sendimanna , eigi síðr en vár , er þér hafið gefizk upp í várt vald bardagalaust .
Ef Darius konungr hefði tekit slíkt ráð , þá skylda ek hafa miðlat honum svá mikit ríki , sem hann kynni sjalfr at beiðask .
Má þar taka sǫnn dǿmi til , er Porus konungr er , at ek kann mildr vera þeim , er mér vilja þjóna , þó at þeir sé tregir til .
En þeir , er þrautarlaust vilja mínir menn gerask , skulu þat finna , at ek vil unna þeim frelsis fyrir sinn góðvilja en eigi þess , at þeim þykki þrǽldómi líkt at þjóna Alexandro .
Síðan er hann hafði svá mǽlt til sendimanna , þá rǿðir hann til riddara sinna : Margfaldliga þǫkk á ek yðr at kunna .
Ok miklu góðu á ek yðr at ǫmbuna , því at þér hafið svá mikit starfat með yðrum hvatleik , at ǫll jǫrð hefir þagnat í váru augliti .
Verðugt er , at ér hafið góðan hǫfðingja yfir yðr .
Met ek ok svá , at ek sé makligr at hafa slíka riddara undir mér .
Mǫrgu sinni hafið ér þolat heitt eða kalt fyrir mínar sakir .
Hafið ér ok mikit í aflat , því at yður stórvirki er seint at telja , er sigrat hafið Darium ok Porum ok jafnvel risana sjalfa .
Ok því at nú er nǽr ekki við at brjótask í þessum heiminum , þat er várr frami megi vaxa við , en oss hǿfir eigi , at várr hvatleikr dofni af atferðarleysi , þá gerum svá vel ok leitum þeirra , er byggva annan heiminn , at vár frǽgð ok kraftr láti engis ófreistat , þess er til fremðar sé , ok vér megim allan aldr lifa í lofligri frásǫgn þeirra , er vár stórvirki vilja ritat hafa .
Þat hǫfum vér lesit í fornum bókum , ok fleiri sé heimar en einn .
Ok víst uni ek því illa , er ek skal enn eigi hafa sigrat einn til fulls .
Vituð ér þat , at Rúmverjar rituðu fyrir stundu til mín með þeim manni , er Aemilius hét , ok kǫllu - ðu mik þá konung sinn .
En nú hefi ek spurt , at þeir vili við oss rísa .
Ok því at ek vil , at fullgǫrt sé þat , er auki yðra frǽgð , þá skal nú þessu nǽst halda til Rúmaborgar ok brjóta hana niðr en herja síðan í annan heim .
Svá mǽlir Alexander konungr , slítr síðan þingit .
Ok er þá komit at kveldi dags .
Þat gerizk þá fyrst til tíðenda , at stjǫrnurnar koma seinna upp ok gefa minna ljós af sér , en þeirra náttúra er til .
Ok þǽr stjǫrnur , er leiðsǫgumenn eru vanir at marka í hafi til stefnu sinnar , sýna sik eigi á þessi nótt .
Ok því þorðu þeir eigi at sigla , er þá váru í hǫfnum staddir .
Svá sýndi heimrinn af sér mikla hryggð fyrir Alexandri , sem hann ok ǫnnur skepna bendi burð hans með stórum undrum , því at þann tíma , er hann var fǿddr , fellu stjǫrnur ór loftinu , lamb eitt mǽlti á Egiptalandi ok hǿna klakði dreka .
Arar 2 bǫrðusk ok allan dag þann , er hann var fǿddr , yfir hǫll fǫður hans .
Hvat hefir Alexander Macedo þess gǫrt , segir meistari Galterus , er guðin gremjask honum þann tíma , er ágǽtt líf hans er sem léttast , þar er þau birtu fyrir ǽfi hans með miklum stórmerkjum .
Ek sé , segir hann , ef hann hefði eigi sét ofsjónum yfir mannligu eðli ok þegit farsǽlliga hluti með lítillǽti , ok hefði hann eigi verr borit blíðu hamingjunnar en beiskleik , þá er meiri ván , at guðin hefði hann eigi látit fyrir vápnum hníga ok enn síðr fyrir eitrinu , er hverju vápni er grimmara .
Frá því er nú at segja , at nóttin líðr af .
Ok tekr at morgna .
Eigi fellr dǫgg á dag þann morgun .
Ok engir fuglar syngja .
Heldr syrgja þeir af þeim tíðendum , er þeir vita at þenna dag munu fram koma .
Ok svá er sagt , at dagstjarna hafi fyrst horfit af himninum þenna morgun .
Ok þar kom , at sól rann upp ok , þó at hon gerði þat nauðig .
Ok skammt hafði hon farit , áðr hon vill aftr snúa ok setjask , at hon sǽi eigi þau tíðendi , er ørlǫgin vilja at fram komi , áðr en hon gangi til viðar .
Þó gengr sólin um síðir eftir sinni venju .
Nem þú staðar , segir meistari Galterus til sólarinnar .
Ef þú gengr þenna dag eftir venju , þá man ljós Grikkja slokna , áðr en þú setisk .
Nú eru komnar inar efstu stundir Alexandri .
Ok ørlǫgin vilja nú fyr øngan mun , at lengr frestisk sá glǿpr , er fram verðr at koma .
Ríkulig veizla var búin í hǫll konungsins .
Ok ilmaði hǫllin af inum dýrstum urtum .
Þar kemr saman mikill múgr , hertogar ok hirðin , þar með sendimenn hǫfðingja af ǫllum hei - minum .
Þá hefir konungr tal við ina ágǽtustu menn lengi dags .
Síðan reifir hann gjǫfum meiri menn ok minni , alla þá , er hann hafði til sín boðit .
Eftir þat lǽtr hann bera vín í hǫllina .
Ok taka menn at drekka .
Ok jafnskjótt , sem konungi var upp skenkt ok hann drakk af kerinu , þá kennir hann , at eitr fellr um allan líkam hans .
Ok þegar verðr at búa rekkju hans , því at miklu ferr sóttin með meiri ákefð , en hann megi upp sitja .
Nú gerizk illr kurr í liðinu .
Þó vǽnta margir , at hamingjan myni enn sem fyrr hjalpa sínum fóstr - syni .
Ok heftir þat harminn nokkut .
En síðan er ǽðr sú , er pulsus heitir , gaf af sér skýr merki , at konungr ǽtti skammt ólifat , þá lǽtr hann búa sér rekkju á miðju hallargolfinu .
Drífr þangat at síðan herrinn , svá hverr sem komask má .
Konungr lítazk þá um , ok sér , hversu hirðin stendr harmþrútin yfir honum .
Ok þá mǽlir hann : Hvar man finnask , þá er ek fer af heiminum , makligr hǫfðingi slíkum drengjum ?
Yfrit lengi hefi ek nú ráðit fyrir jarðríki .
Hefir hamingjan ekki sparat við mik til þessa heims met - naðar .
Leiðizk mér nú , at ǫnd mín sé lengr lukð í dauðligum líkam , þó at ek hafa verit hér til mikils ráðandi , því at heðan í frá man ek ráða fyrir himinríki .
Ok samir mér eigi at drepa hendi við þeirri sǿmð , er ek em til kallaðr , er herra Jupiter vill , at ek skipa með honum leyndum hlutum ok ørlǫgum manna .
Vera kann , at Typhoeus ok aðrir jǫtnar vili enn freista at herja á himnabúana ok þykki nú auðsóttligra en fyrr , er Jupiter gerizk ørvasi fyrir elli sakir at vinna ríki hans .
Má ok vera , at bardagaguðit , herra Mars , óttisk at heyja orrustu við jǫtna án mínu fulltingi ok vili því sjalfr Jupiter ok ǫnnur himnaguðin heimta mik til sín , at ek verja ríki þeirra , ok hirði þau meirr um sína nauðsyn en vilja minn , þó at ek vilda eigi skiljask við yðr , góðir drengir .
Svá mǽlir hann .
Ok þá spyrja hertogar ok aðrir hǫfðingjar með miklum móði harmþrungins hugar , hverjum hann vildi gefa eftir sik konungdóm yfir jarðríki .
En hann svarar : Veri sá konungr yðarr , er bezt er til fallinn ok makligastr at ráða svá miklu ríki .
Eftir þat , er hann hafði svá mǽlt , missir hann málsins .
Ok þá dregr hann fingrgull af hendi sér ok fǽr hertoga þeim , er Perdiccas heitir .
Ok virðu margir af því svá , at hann vildi þenna kjósa til konungs eftir sik .
Ok þegar eftir þat verða þau miklu tíðen - di , at Alexander konungr lǽtr líf sitt .
Ok sá harmr , er margir hǫfðu nokkut hulit , meðan er þeir vǽntu konungi lífs , birtir sik nú með fullu , því at þat má vel ǽtla , hversu slíkr hǫfðingi mundi harmdauði vera sínum mǫnnum .
Eftir dauða konungs mǽlir svá meistari Galterus í sinni bók : Sǽlt vǽri mannkynit , ef þat hefði jafnan fyrir augum sér himneska hluti ok óttaðisk sína dauðastund , er oftliga kemr þá , er minnst varir , jafnvel tígnum sem ótígnum .
En vár hugsan ok ástundan er sú iðuligarr , er sálinni hagar til mikils háska .
Þat er at afla með ǫllu kostgǽfi fjár ok frǽgðar ok svipulla sǿmða , er nú finnask auðveldliga við fénu falar .
Ok at vér fáim þessa hluti , hirðum vér lítt um , hvat vér vinnum til .
Margr leggr lífit á ok lǽtr , fyrr en hann finni þat , er hann vill .
Vera kann svá , at ágjarn vili finni þetta allt , er hann ferr at leita .
Ok maðrinn unir sér nú við fremð ok fé , við sǿmð ok sǽlu , er hann hefir sér aflat .
Sé hérna .
Þá kemr skjótr dauði , ok kippir frá manninum ǫllu því , er hann hefir til stun - dat alla sína ǽfi .
Slík dǿmi gefr af sér þessi inn mikli Alexander , er allr heimr þótti sér of lítill vera til at hafa vald yfir .
Ok nú vinnzk honum sú jǫrð at liggja á , er hon er 5 fóta lǫng .
Sá konungr , er Ptolemaeus hét , ok lesit er , at hlotit hafi Egiptaland í hlutskifti eftir Alexandrum , lét flytja síðan líkama hans til þeirrar borgar , er Alexandria heitir , ok nafn hefir tekit af hans , þar virðuliga um búa .
Nú gengr sól í ǽgi , segir meistari Galterus .
Við orðin þess .
Lýkr hann þar at segja frá Alexandro magno , ok svá sá , er snúit hefir í sína tungu .