{
  "text": "Við svefnleysi - Tak gras þat er heitir migon ok stappa í súru víni . Ok ríð þat um allan líkam manns ok gef honum súrur at eta . Þat gerir svefn allvel . Við sár - Tak saur ok legg við um dag ok nótt . Ok síðan tak svína gall eða nauta eða geita ok stappa við salt svá sem pipar ok legg við sár um kveld ok morgin í annat sinn . Þat grǿðir einkum vel . Við ormsbit - Tak lǫg af lǽknisgrasi ok oleu ok salt ok gef honum drekka . Þat hrindr eitri ór . Við beinbrot - Tak hana ok stappa allan með fjǫðrum ok bitt við . Þat grǿðir skjótast . Við of feitan kvið - Tak rugbrauð eigi blandat við annat korn ok brjót í vín eða ǫlðr ok lát standa nǽtr sjau . En síðan drekk af því hvern morgin ok hvern aftan of tolf mánuðr . Þá munt u svengjask . Ef kveisa er komin í hǫnd þér , þá tak kǫtt ok drep ok stikk hendi þinni í hann , ef hann er varmr . En síðan bitt um til annars dags ok ger svá fjórum sinnum , ef þarf . Ok hvern dag tak kvikan kǫtt . En ef í ǫðrum stað er í holdi manns , þá bitt við varmt kattarhold nýdrepit til þess er kólnar . Þat dregr út hvarvetna kveisu ór mannsholdi . Við augnamyrkva - Tak ál kvikan ok ríst hann ok tak ór honum bǽði blóð ok gall ok blanda bǽði saman ok berr í augun . Þat birtir sýn manns . Við blóðrás - Tak gras þat er vex í hveitiakri með sínum blǫðum ok rauðu frǽ ok stappa í víni eða ǫlðri ok syng meðan pater noster ok gef honum drekka . Við þá blóðrás , ef sár blǿðir - Tak náttlauk ok stappa vel ok legg þar í sárit sem blǿðir ok bitt við . Við spenbolga - Tak lǽknisgras ok bitt við . Ef þú vill þik hefta at lostasemi , tak gras þat er ruta heitir ok et í þola . Þá mun linask . Við ormsbit - Tak rutam ok bitt við . Við þat , ef maðr er þorstlátr - Tak centauream ok stappa við vatn ok drekk fljótt . Við hǫfuðverk - Tak rutam ok stappa við skíra oleu ok ríð um enni . Þat tekr verk af ok bǿtir augun . Þetta er oft reynt . Við lendaverk - Tak gras þat er centaurea heitir ok stappa í vatni ok drekk oft kalt . Við sár - Tak dust af því grasi er centaurea heitir ok dreif á sárit . Þat grǿðir ok hreinsar . Við augnaverk - Tak rót af því grasi er verbena heitir ok blǫð þess gras er feniculum heitir ok stappa bǽði saman ok berr í augun . Við augnamyrkva - Tak gras þat er heitir minna pulegium ok stappa vel ok drekk þat fastandi oft . Þat bǽtir ok birtir augu . Við tármild augu - Tak skógarsúru ok blanda við fornt vín ok hirt þat í glerkeri ok neyt af því oft . Við nasraufadaun - Tak lǫg af mintu ok hell í . Þat tekr óþef af . Við augnamyrkva - Tak malurt ok stappa vel ok egg ok sjóð hart . Sker síðan í sundr ok tak ór it rauða ok legg í staðinn malurtina stappaða . En þá er þú ferr sofa , þá legg við útan á hvarmana sem þú mátt hafa . Þat skírir ok birtir augun . Gras þat er vitrum heitir þurrkat ok gǫrt at dusti - Blanda þat við vín ok gef manni drekka . Þat brýtr stein í blǫðru manns . Pors grǿnn stappaðr vel ok blandaðr Við súrt vín - Þat er gott at þvá hǫfuð við . Gras þat er acacia heitir - Legg við enda þarms , ef út snýst , þá mun aftr snúask ok svá sár , ef um vendisk . Gras þat er rubea heitir , þat er roðagras - Þat hrindr út ór óléttri konu , þó at barn sé dautt . Jǫrð sú er á innsigli er lǫgð ok manns líkneski er á - Hon er góð við ormsbit ok annarra flugorma . Ok ef manni er gefinn ólyfjansdrykkr , þá drekki hann af þessi jǫrðunni . Þat hrindr eitri út , en sakar ekki . Muskus heitir forað . Þat elsk í kviði eins dýrs . Þat er kiðlingi glíkt þeim er elsk á Indíaland . Þat renn saman af blóði þess dýrs ok ystisk sem mjolk . En þá er þat er fullvaxið , þá ǿðisk svá dýrit , at þat þolir hvergi , nema renn til trés eða staurs . En þá staurask þat svá lengi við í óviti , at þat raufar á sér kviðinn . En forað þat fellr út . Steinn sá er koralus heitir - Hann er góðr við augu ok augnamyrkva . Balsamum bǿtir myrk augun ok skírir . Reykelsi stǫðvar blóðrás , hvaðan sem renn . Ok þat linar saur í endaþarmi eða í ǫðrum stað lǽtr eigi vaxa . Ef þat er temprat við mjólk ok við lagt , þá er þat lǽkning . Dioskurides segir af grasi því er peonia heitir : Ek sá svein einn átta vetra gamlan , er hafði þat gras hengt á hals sér . En þá barsk svá at of daginn , at þat gras féll af honum . En þegar jafnskjótt féll sveinninn niðr ok hafði brotfall . En þá var þat aftr horfit í annat sinn á hann ok þá sakaði sveinninn ekki meðan hann hafði þat á sér . En þá féll af honum í annat sinn , en jafnskjótt féll hann í ina sǫmu sótt sem hann hafði fyrr . En þá var grasit bundit á hann enn ok bǽttisk jafnskjótt . Ok sǫmu lund fór sinn it þriðja : Spiltisk er af var , en batnaði er á var bundit . Sama vitni berr Galienus , inn spakasti maðr , of þat sama gras . Bǫrkr af selju við súrt vín stappaðr - Þat tekr af vǫrtur . Svá mǽlti Galienus : Mjolk sú er riðin er ór seljubǫrk þá er hon er blómguð - Þat birtir in augu ok bǿtir mjǫk . Lǫgr af seljukvistum ok blómi , ef hann er drukkinn - Hann stǫðvar blóðrás ok meinar konum bǫrn at geta . Minta styrkir kvið ok gerir munn vel þefaðan . En plástr gǫrt af mintu ok salti - Þat er gott við óðs hunds bit . Gras þat er heitir elleborum hvítt blandat við mjolk ok temprat við hunang - Þat drepr mýs , ef eta því . En af því blandat dust við vatn ok stǫkt of hús - Þat drepr flugur . Gras þat er ciminum heitir drukkit með víni - Þat hreinsar bit flugdýra . En ef þat er blásit í nasraufar manns - Þat heftir nefdreyra . Lǫgr grass þess er chelidonia heitir - Þat hreinsar ok hvessir sýn ok þunga vøkva í manni þurrkar þat . Gras þat er ruta heitir - Þat drepr losta í manni ok hreinsar bit flugdýra . Salt ok línfrǽ gǫrt af því plástr - Þat hreinsar in flugdýrabit . Eyrsilfr drukkit - Þat gerir bana . Því at í hvern lim er þat renn , þá skefr þat innan . En ef þat verðr í eld lagt , þá gerir þat meinsaman reyk . Þann flýja ormar ok af þeim reyk deyja flugdýr . Malurt blandin við ufsagall ok smurt of eyru manns - Þat styrkir þau ok hrindr frá óhljóð . En ef þat er lagt í klǽðaǫrk , þá mun mǫlr eigi spilla . Ok ef blek verðr gǫrt af því vatni er malurt er í - Þǽr ritningar munu haldask . Þǽr þora eigi mýss skeðja . Við hósta - Tak reykelsi þat er mirra heitir ok halt lengi undir tungurótum . En við þat sama - Tak rót af grasi því er levisticum heitir ok stappa við vín ok drekk . En við þat sama ok svá at hreinsa lungu - Tak þat er vex á viði ellifu korn ok ellifu piparkorn ok ellifu af feniculo , mel þat alt í dust ok blanda við hunang . Ok et af þvísa hvern dag spán fullan fastandi . Þessa er opt freistat . En við hósta - Gras þat er heitir pimpinella blanda við súrt vín ok gef honum drekka . Þá mun batna . Gras þat er heitir feniculum - Stappa þat við vín . Þat er gott við blǫðrusótt . En við þat sama - Þá er þú ferr sofa , tak rúgbrauð ok svíð við eld ok et þat svá sviðit með vǫrmu víni . Við siklan - Tak gras þat er salvia heitir ok stappa við súrt vín ok drekk . Þá mun létta . En við þat sama - Haf baðar hendr þínar í vatni vǫrmu ok drekk lítit súrt vín . Til skírar raustar - Tak pipar ok tygg ok haf í munni þér lengi ok svelg síðan hrákann niðr ok spýt út fl . . .",
  "entity_types": [
    "LOC",
    "PER",
    "PER",
    "PER"
  ],
  "entity_start_chars": [
    3441,
    3987,
    4589,
    4709
  ],
  "entity_end_chars": [
    3449,
    3997,
    4596,
    4716
  ],
  "word_start_chars": [
    0,
    4,
    17,
    21,
    26,
    30,
    33,
    40,
    46,
    49,
    56,
    58,
    63,
    70,
    73,
    77,
    81,
    84,
    90,
    96,
    102,
    105,
    109,
    115,
    121,
    124,
    130,
    134,
    140,
    146,
    155,
    159,
    165,
    169,
    174,
    177,
    182,
    186,
    189,
    193,
    196,
    203,
    206,
    212,
    216,
    222,
    227,
    231,
    237,
    241,
    247,
    250,
    257,
    261,
    266,
    270,
    274,
    280,
    283,
    288,
    292,
    296,
    299,
    305,
    308,
    315,
    317,
    323,
    330,
    334,
    341,
    348,
    354,
    358,
    368,
    372,
    376,
    379,
    391,
    394,
    399,
    402,
    407,
    410,
    414,
    420,
    429,
    433,
    440,
    446,
    451,
    455,
    466,
    470,
    475,
    478,
    485,
    491,
    495,
    503,
    506,
    511,
    517,
    521,
    528,
    539,
    543,
    546,
    553,
    560,
    564,
    573,
    578,
    586,
    590,
    596,
    601,
    604,
    610,
    612,
    616,
    620,
    625,
    628,
    632,
    639,
    644,
    651,
    654,
    660,
    666,
    669,
    673,
    679,
    686,
    689,
    695,
    701,
    704,
    709,
    718,
    721,
    726,
    728,
    740,
    743,
    750,
    753,
    759,
    761,
    766,
    772,
    775,
    779,
    784,
    787,
    792,
    795,
    801,
    807,
    813,
    815,
    822,
    825,
    830,
    833,
    841,
    844,
    850,
    855,
    858,
    862,
    869,
    874,
    877,
    881,
    885,
    892,
    901,
    904,
    911,
    914,
    920,
    924,
    928,
    935,
    942,
    945,
    948,
    950,
    956,
    961,
    964,
    966,
    972,
    980,
    983,
    988,
    992,
    998,
    1009,
    1018,
    1022,
    1027,
    1030,
    1039,
    1043,
    1049,
    1052,
    1062,
    1069,
    1072,
    1085,
    1089,
    1103,
    1107,
    1110,
    1117,
    1120,
    1125,
    1130,
    1133,
    1137,
    1140,
    1146,
    1151,
    1156,
    1159,
    1164,
    1167,
    1174,
    1179,
    1185,
    1188,
    1193,
    1195,
    1203,
    1207,
    1214,
    1218,
    1226,
    1230,
    1240,
    1244,
    1249,
    1253,
    1256,
    1260,
    1262,
    1273,
    1277,
    1283,
    1290,
    1293,
    1299,
    1303,
    1306,
    1313,
    1315,
    1320,
    1324,
    1330,
    1333,
    1338,
    1344,
    1350,
    1357,
    1360,
    1364,
    1370,
    1379,
    1383,
    1386,
    1396,
    1399,
    1403,
    1412,
    1416,
    1425,
    1428,
    1435,
    1439,
    1442,
    1447,
    1451,
    1453,
    1459,
    1463,
    1470,
    1473,
    1478,
    1484,
    1488,
    1500,
    1504,
    1515,
    1518,
    1523,
    1529,
    1532,
    1535,
    1540,
    1544,
    1550,
    1553,
    1565,
    1569,
    1574,
    1578,
    1581,
    1586,
    1593,
    1596,
    1599,
    1601,
    1608,
    1611,
    1615,
    1624,
    1628,
    1638,
    1642,
    1648,
    1651,
    1656,
    1662,
    1666,
    1672,
    1675,
    1680,
    1683,
    1695,
    1699,
    1710,
    1713,
    1720,
    1724,
    1729,
    1732,
    1738,
    1747,
    1751,
    1763,
    1767,
    1773,
    1776,
    1783,
    1787,
    1793,
    1798,
    1801,
    1805,
    1808,
    1815,
    1819,
    1824,
    1829,
    1832,
    1835,
    1841,
    1849,
    1855,
    1858,
    1862,
    1870,
    1874,
    1886,
    1890,
    1895,
    1899,
    1902,
    1912,
    1919,
    1922,
    1929,
    1931,
    1937,
    1940,
    1946,
    1950,
    1957,
    1961,
    1967,
    1971,
    1976,
    1979,
    1983,
    1989,
    1992,
    2002,
    2009,
    2012,
    2018,
    2020,
    2028,
    2032,
    2039,
    2042,
    2053,
    2057,
    2069,
    2073,
    2077,
    2080,
    2084,
    2090,
    2093,
    2101,
    2108,
    2111,
    2116,
    2121,
    2126,
    2129,
    2139,
    2146,
    2149,
    2156,
    2161,
    2167,
    2170,
    2175,
    2177,
    2185,
    2189,
    2203,
    2207,
    2212,
    2216,
    2219,
    2226,
    2232,
    2241,
    2244,
    2251,
    2255,
    2258,
    2264,
    2268,
    2277,
    2283,
    2287,
    2293,
    2296,
    2303,
    2310,
    2314,
    2322,
    2329,
    2333,
    2344,
    2347,
    2354,
    2358,
    2364,
    2368,
    2371,
    2376,
    2380,
    2382,
    2391,
    2394,
    2399,
    2402,
    2406,
    2412,
    2416,
    2431,
    2435,
    2439,
    2442,
    2448,
    2451,
    2456,
    2460,
    2464,
    2469,
    2474,
    2479,
    2483,
    2497,
    2501,
    2508,
    2511,
    2518,
    2522,
    2525,
    2529,
    2532,
    2537,
    2544,
    2549,
    2555,
    2557,
    2563,
    2566,
    2570,
    2573,
    2576,
    2582,
    2585,
    2590,
    2592,
    2600,
    2610,
    2621,
    2624,
    2627,
    2630,
    2633,
    2638,
    2645,
    2648,
    2653,
    2657,
    2662,
    2664,
    2673,
    2677,
    2680,
    2685,
    2692,
    2696,
    2703,
    2706,
    2713,
    2721,
    2726,
    2730,
    2733,
    2740,
    2747,
    2755,
    2758,
    2763,
    2766,
    2774,
    2781,
    2785,
    2789,
    2793,
    2796,
    2800,
    2806,
    2815,
    2819,
    2825,
    2831,
    2833,
    2840,
    2848,
    2853,
    2859,
    2868,
    2872,
    2875,
    2884,
    2888,
    2893,
    2899,
    2903,
    2906,
    2911,
    2914,
    2918,
    2924,
    2930,
    2935,
    2939,
    2942,
    2949,
    2958,
    2963,
    2967,
    2972,
    2980,
    2983,
    2986,
    2994,
    2997,
    3001,
    3006,
    3013,
    3016,
    3020,
    3026,
    3029,
    3032,
    3042,
    3047,
    3051,
    3054,
    3060,
    3069,
    3073,
    3076,
    3087,
    3091,
    3098,
    3101,
    3104,
    3112,
    3119,
    3122,
    3125,
    3130,
    3133,
    3141,
    3146,
    3149,
    3152,
    3154,
    3163,
    3166,
    3171,
    3174,
    3180,
    3189,
    3192,
    3196,
    3200,
    3203,
    3207,
    3211,
    3219,
    3222,
    3230,
    3241,
    3244,
    3247,
    3253,
    3256,
    3263,
    3280,
    3283,
    3290,
    3295,
    3298,
    3304,
    3315,
    3319,
    3326,
    3332,
    3337,
    3340,
    3346,
    3353,
    3360,
    3367,
    3375,
    3379,
    3384,
    3386,
    3392,
    3397,
    3404,
    3408,
    3411,
    3420,
    3426,
    3431,
    3434,
    3439,
    3441,
    3453,
    3457,
    3462,
    3468,
    3471,
    3477,
    3482,
    3487,
    3490,
    3497,
    3501,
    3509,
    3512,
    3515,
    3518,
    3522,
    3525,
    3537,
    3540,
    3546,
    3550,
    3558,
    3561,
    3565,
    3571,
    3580,
    3585,
    3590,
    3594,
    3599,
    3603,
    3612,
    3615,
    3618,
    3627,
    3631,
    3635,
    3641,
    3645,
    3647,
    3655,
    3658,
    3662,
    3669,
    3671,
    3675,
    3685,
    3688,
    3694,
    3698,
    3704,
    3709,
    3716,
    3719,
    3722,
    3730,
    3739,
    3744,
    3747,
    3752,
    3756,
    3761,
    3764,
    3778,
    3787,
    3793,
    3798,
    3804,
    3807,
    3816,
    3825,
    3833,
    3843,
    3850,
    3854,
    3861,
    3864,
    3868,
    3874,
    3879,
    3881,
    3891,
    3895,
    3897,
    3903,
    3908,
    3913,
    3918,
    3925,
    3928,
    3932,
    3935,
    3943,
    3947,
    3953,
    3956,
    3960,
    3967,
    3970,
    3973,
    3977,
    3987,
    3999,
    4005,
    4008,
    4014,
    4018,
    4021,
    4028,
    4037,
    4040,
    4043,
    4049,
    4054,
    4059,
    4065,
    4074,
    4077,
    4083,
    4087,
    4092,
    4098,
    4100,
    4105,
    4111,
    4114,
    4117,
    4123,
    4127,
    4130,
    4133,
    4142,
    4145,
    4149,
    4154,
    4159,
    4162,
    4170,
    4173,
    4179,
    4190,
    4195,
    4205,
    4210,
    4213,
    4219,
    4230,
    4233,
    4236,
    4240,
    4244,
    4249,
    4256,
    4258,
    4264,
    4269,
    4271,
    4276,
    4279,
    4282,
    4289,
    4299,
    4304,
    4310,
    4315,
    4321,
    4325,
    4327,
    4333,
    4336,
    4339,
    4344,
    4347,
    4353,
    4355,
    4361,
    4368,
    4371,
    4382,
    4387,
    4392,
    4394,
    4398,
    4403,
    4408,
    4412,
    4417,
    4423,
    4430,
    4433,
    4436,
    4440,
    4447,
    4454,
    4456,
    4461,
    4465,
    4468,
    4476,
    4489,
    4492,
    4497,
    4502,
    4506,
    4511,
    4514,
    4523,
    4532,
    4535,
    4538,
    4544,
    4547,
    4555,
    4558,
    4560,
    4564,
    4573,
    4578,
    4584,
    4589,
    4600,
    4604,
    4613,
    4620,
    4623,
    4627,
    4632,
    4639,
    4645,
    4648,
    4654,
    4658,
    4663,
    4667,
    4678,
    4682,
    4687,
    4690,
    4699,
    4703,
    4709,
    4720,
    4726,
    4729,
    4732,
    4738,
    4741,
    4744,
    4754,
    4757,
    4760,
    4764,
    4767,
    4777,
    4781,
    4788,
    4791,
    4796,
    4799,
    4805,
    4812,
    4817,
    4820,
    4833,
    4836,
    4844,
    4847,
    4852,
    4855,
    4866,
    4871,
    4879,
    4887,
    4890,
    4897,
    4903,
    4908,
    4911,
    4918,
    4924,
    4932,
    4937,
    4940,
    4946,
    4951,
    4955,
    4965,
    4968,
    4975,
    4980,
    4983,
    4989,
    4992,
    5000,
    5004,
    5007,
    5012,
    5016,
    5020,
    5026,
    5032,
    5037,
    5041,
    5044,
    5051,
    5061,
    5067,
    5075,
    5079,
    5085,
    5088,
    5096,
    5100,
    5109,
    5113,
    5119,
    5125,
    5128,
    5132,
    5138,
    5141,
    5144,
    5148,
    5156,
    5161,
    5165,
    5170,
    5173,
    5179,
    5182,
    5188,
    5192,
    5198,
    5207,
    5212,
    5216,
    5219,
    5227,
    5234,
    5242,
    5246,
    5253,
    5257,
    5266,
    5270,
    5281,
    5284,
    5287,
    5291,
    5294,
    5301,
    5303,
    5313,
    5321,
    5325,
    5332,
    5344,
    5349,
    5355,
    5360,
    5363,
    5374,
    5383,
    5387,
    5396,
    5399,
    5407,
    5411,
    5414,
    5420,
    5426,
    5428,
    5434,
    5442,
    5448,
    5453,
    5457,
    5460,
    5465,
    5474,
    5478,
    5484,
    5490,
    5492,
    5498,
    5501,
    5510,
    5514,
    5525,
    5530,
    5533,
    5540,
    5545,
    5548,
    5552,
    5561,
    5565,
    5574,
    5577,
    5591,
    5600,
    5610,
    5614,
    5620,
    5627,
    5631,
    5634,
    5636,
    5642,
    5646,
    5649,
    5653,
    5660,
    5663,
    5669,
    5673,
    5681,
    5684,
    5687,
    5691,
    5697,
    5699,
    5703,
    5710,
    5713,
    5719,
    5723,
    5733,
    5740,
    5745,
    5751,
    5757,
    5760,
    5763,
    5768,
    5773,
    5779,
    5789,
    5796,
    5804,
    5808,
    5817,
    5820,
    5826,
    5829,
    5834,
    5842,
    5846,
    5854,
    5858,
    5861,
    5868,
    5872,
    5881,
    5884,
    5887,
    5891,
    5894,
    5899,
    5901,
    5912,
    5915,
    5919,
    5924,
    5929,
    5938,
    5941,
    5944,
    5949,
    5955,
    5960,
    5963,
    5967,
    5973,
    5976,
    5983,
    5986,
    5990,
    5994,
    6004,
    6009,
    6019,
    6023,
    6028,
    6033,
    6038,
    6047,
    6051,
    6059,
    6063,
    6072,
    6076,
    6079,
    6085,
    6092,
    6095,
    6100,
    6106,
    6112,
    6125,
    6128,
    6132,
    6136,
    6143,
    6147,
    6151,
    6154,
    6160,
    6164,
    6167,
    6178,
    6185,
    6188,
    6195,
    6199,
    6203,
    6206,
    6214,
    6217,
    6221,
    6225,
    6230,
    6233,
    6237,
    6240,
    6248,
    6256,
    6260,
    6264,
    6267,
    6271,
    6273,
    6278,
    6285,
    6290,
    6293,
    6300,
    6310,
    6313,
    6320,
    6323,
    6334,
    6338,
    6342,
    6346,
    6348,
    6353,
    6356,
    6363,
    6367,
    6376,
    6379,
    6382,
    6385,
    6391,
    6397,
    6401,
    6406,
    6413,
    6424,
    6430,
    6433,
    6437,
    6448,
    6451,
    6455,
    6463,
    6468,
    6472,
    6475,
    6482,
    6493,
    6500,
    6504,
    6509,
    6513,
    6516,
    6520,
    6526,
    6535,
    6538,
    6542,
    6550,
    6555,
    6559,
    6562,
    6569,
    6581,
    6588,
    6592,
    6596,
    6602,
    6606,
    6609,
    6614,
    6618,
    6631,
    6634,
    6638,
    6642,
    6649,
    6652,
    6655,
    6658,
    6663,
    6670,
    6674,
    6683,
    6686,
    6691,
    6695,
    6699,
    6702,
    6705,
    6709,
    6713,
    6720,
    6724,
    6730,
    6737,
    6741,
    6750,
    6754,
    6759,
    6763,
    6766,
    6773,
    6780,
    6783,
    6790,
    6794,
    6799,
    6803,
    6806,
    6814,
    6817,
    6821,
    6829,
    6832,
    6836,
    6840,
    6847,
    6851,
    6857,
    6863,
    6869,
    6871,
    6877,
    6883,
    6886,
    6892,
    6898,
    6903,
    6909,
    6913,
    6920,
    6930,
    6934,
    6940,
    6943,
    6948,
    6951,
    6955,
    6957,
    6963,
    6967,
    6973,
    6976,
    6982,
    6988,
    6996,
    7001,
    7004,
    7009,
    7012
  ],
  "word_end_chars": [
    2,
    13,
    19,
    24,
    28,
    31,
    38,
    44,
    47,
    54,
    56,
    61,
    66,
    71,
    75,
    79,
    82,
    88,
    94,
    100,
    103,
    107,
    113,
    119,
    122,
    126,
    132,
    138,
    144,
    151,
    157,
    161,
    167,
    172,
    175,
    180,
    184,
    187,
    191,
    194,
    199,
    204,
    210,
    214,
    220,
    225,
    229,
    235,
    239,
    245,
    248,
    255,
    259,
    264,
    268,
    272,
    278,
    281,
    286,
    290,
    294,
    297,
    303,
    306,
    313,
    315,
    321,
    326,
    332,
    339,
    346,
    350,
    356,
    364,
    370,
    374,
    377,
    389,
    392,
    397,
    400,
    405,
    408,
    412,
    418,
    425,
    431,
    438,
    444,
    447,
    453,
    462,
    468,
    473,
    476,
    483,
    489,
    493,
    501,
    504,
    509,
    513,
    519,
    526,
    535,
    541,
    544,
    551,
    556,
    562,
    571,
    576,
    584,
    588,
    594,
    599,
    602,
    608,
    610,
    614,
    618,
    623,
    626,
    630,
    637,
    642,
    647,
    652,
    658,
    664,
    667,
    671,
    677,
    684,
    687,
    693,
    699,
    702,
    707,
    714,
    719,
    724,
    726,
    736,
    741,
    748,
    751,
    757,
    759,
    764,
    768,
    773,
    777,
    782,
    785,
    790,
    793,
    799,
    805,
    811,
    813,
    818,
    823,
    828,
    831,
    837,
    842,
    848,
    853,
    856,
    860,
    867,
    872,
    875,
    879,
    883,
    890,
    897,
    902,
    907,
    912,
    918,
    922,
    926,
    933,
    938,
    943,
    946,
    948,
    954,
    959,
    962,
    964,
    970,
    976,
    981,
    986,
    990,
    996,
    1007,
    1016,
    1020,
    1025,
    1028,
    1035,
    1041,
    1047,
    1050,
    1060,
    1067,
    1070,
    1081,
    1087,
    1099,
    1105,
    1108,
    1115,
    1118,
    1123,
    1128,
    1131,
    1135,
    1138,
    1144,
    1149,
    1154,
    1157,
    1162,
    1165,
    1172,
    1177,
    1183,
    1186,
    1191,
    1193,
    1199,
    1205,
    1212,
    1216,
    1222,
    1228,
    1236,
    1242,
    1247,
    1251,
    1254,
    1258,
    1260,
    1271,
    1275,
    1281,
    1288,
    1291,
    1297,
    1301,
    1304,
    1311,
    1313,
    1318,
    1322,
    1328,
    1331,
    1336,
    1342,
    1348,
    1355,
    1358,
    1362,
    1368,
    1375,
    1381,
    1384,
    1392,
    1397,
    1401,
    1408,
    1414,
    1423,
    1426,
    1433,
    1437,
    1440,
    1445,
    1449,
    1451,
    1457,
    1461,
    1468,
    1471,
    1476,
    1480,
    1486,
    1496,
    1502,
    1513,
    1516,
    1521,
    1525,
    1530,
    1533,
    1538,
    1542,
    1548,
    1551,
    1561,
    1567,
    1572,
    1576,
    1579,
    1584,
    1591,
    1594,
    1597,
    1599,
    1604,
    1609,
    1613,
    1620,
    1626,
    1634,
    1640,
    1646,
    1649,
    1654,
    1658,
    1664,
    1668,
    1673,
    1678,
    1681,
    1691,
    1697,
    1708,
    1711,
    1718,
    1722,
    1727,
    1730,
    1736,
    1743,
    1749,
    1759,
    1765,
    1771,
    1774,
    1781,
    1785,
    1791,
    1796,
    1799,
    1803,
    1806,
    1811,
    1817,
    1822,
    1827,
    1830,
    1833,
    1839,
    1845,
    1853,
    1856,
    1860,
    1866,
    1872,
    1882,
    1888,
    1893,
    1897,
    1900,
    1910,
    1917,
    1920,
    1927,
    1929,
    1935,
    1938,
    1944,
    1948,
    1953,
    1959,
    1963,
    1969,
    1974,
    1977,
    1981,
    1987,
    1990,
    2000,
    2007,
    2010,
    2016,
    2018,
    2024,
    2030,
    2037,
    2040,
    2049,
    2055,
    2065,
    2071,
    2075,
    2078,
    2082,
    2088,
    2091,
    2099,
    2106,
    2109,
    2114,
    2119,
    2124,
    2127,
    2137,
    2144,
    2147,
    2154,
    2159,
    2165,
    2168,
    2173,
    2175,
    2181,
    2187,
    2199,
    2205,
    2210,
    2214,
    2217,
    2224,
    2230,
    2239,
    2242,
    2249,
    2253,
    2256,
    2262,
    2266,
    2275,
    2279,
    2285,
    2291,
    2294,
    2301,
    2306,
    2312,
    2320,
    2325,
    2331,
    2342,
    2345,
    2352,
    2356,
    2362,
    2366,
    2369,
    2374,
    2378,
    2380,
    2389,
    2392,
    2397,
    2400,
    2404,
    2408,
    2414,
    2427,
    2433,
    2437,
    2440,
    2446,
    2449,
    2454,
    2456,
    2462,
    2467,
    2472,
    2475,
    2481,
    2493,
    2499,
    2506,
    2509,
    2516,
    2520,
    2523,
    2527,
    2530,
    2535,
    2540,
    2547,
    2553,
    2555,
    2561,
    2564,
    2568,
    2571,
    2574,
    2580,
    2583,
    2588,
    2590,
    2598,
    2608,
    2617,
    2622,
    2625,
    2628,
    2631,
    2636,
    2641,
    2646,
    2651,
    2655,
    2660,
    2662,
    2671,
    2675,
    2678,
    2683,
    2688,
    2694,
    2701,
    2704,
    2711,
    2717,
    2724,
    2728,
    2731,
    2738,
    2745,
    2753,
    2756,
    2761,
    2764,
    2770,
    2779,
    2783,
    2787,
    2791,
    2794,
    2798,
    2804,
    2811,
    2817,
    2823,
    2829,
    2831,
    2838,
    2844,
    2851,
    2857,
    2866,
    2870,
    2873,
    2882,
    2886,
    2891,
    2895,
    2901,
    2904,
    2909,
    2912,
    2916,
    2922,
    2926,
    2933,
    2937,
    2940,
    2947,
    2954,
    2961,
    2965,
    2970,
    2976,
    2981,
    2984,
    2990,
    2995,
    2999,
    3004,
    3011,
    3014,
    3018,
    3022,
    3027,
    3030,
    3038,
    3045,
    3049,
    3052,
    3058,
    3065,
    3071,
    3074,
    3083,
    3089,
    3096,
    3099,
    3102,
    3110,
    3115,
    3120,
    3123,
    3128,
    3131,
    3137,
    3144,
    3147,
    3150,
    3152,
    3161,
    3164,
    3169,
    3172,
    3178,
    3187,
    3190,
    3192,
    3198,
    3201,
    3205,
    3209,
    3217,
    3220,
    3228,
    3237,
    3242,
    3245,
    3251,
    3254,
    3261,
    3276,
    3281,
    3288,
    3293,
    3296,
    3302,
    3311,
    3317,
    3324,
    3330,
    3333,
    3338,
    3344,
    3349,
    3358,
    3365,
    3371,
    3377,
    3382,
    3384,
    3390,
    3395,
    3400,
    3406,
    3409,
    3418,
    3424,
    3429,
    3432,
    3437,
    3439,
    3449,
    3455,
    3460,
    3466,
    3469,
    3475,
    3480,
    3485,
    3488,
    3495,
    3499,
    3505,
    3510,
    3513,
    3516,
    3520,
    3523,
    3533,
    3538,
    3544,
    3548,
    3554,
    3559,
    3563,
    3569,
    3576,
    3583,
    3588,
    3592,
    3597,
    3601,
    3608,
    3613,
    3616,
    3625,
    3629,
    3633,
    3639,
    3643,
    3645,
    3651,
    3656,
    3660,
    3667,
    3669,
    3673,
    3681,
    3686,
    3692,
    3696,
    3702,
    3705,
    3714,
    3717,
    3720,
    3728,
    3735,
    3742,
    3745,
    3750,
    3754,
    3759,
    3762,
    3774,
    3785,
    3791,
    3796,
    3802,
    3805,
    3812,
    3823,
    3831,
    3839,
    3848,
    3852,
    3857,
    3862,
    3866,
    3872,
    3877,
    3879,
    3889,
    3893,
    3895,
    3901,
    3906,
    3911,
    3916,
    3921,
    3926,
    3930,
    3933,
    3941,
    3945,
    3951,
    3954,
    3958,
    3963,
    3968,
    3971,
    3975,
    3983,
    3997,
    4003,
    4006,
    4012,
    4016,
    4019,
    4026,
    4033,
    4038,
    4041,
    4047,
    4052,
    4057,
    4063,
    4070,
    4075,
    4081,
    4085,
    4090,
    4096,
    4098,
    4103,
    4107,
    4112,
    4115,
    4121,
    4125,
    4128,
    4131,
    4138,
    4143,
    4147,
    4152,
    4157,
    4160,
    4166,
    4171,
    4177,
    4188,
    4193,
    4203,
    4208,
    4211,
    4217,
    4226,
    4231,
    4234,
    4238,
    4242,
    4247,
    4254,
    4256,
    4262,
    4267,
    4269,
    4274,
    4277,
    4280,
    4287,
    4297,
    4302,
    4308,
    4313,
    4319,
    4323,
    4325,
    4329,
    4334,
    4337,
    4342,
    4345,
    4351,
    4353,
    4359,
    4364,
    4369,
    4380,
    4385,
    4390,
    4392,
    4396,
    4401,
    4406,
    4410,
    4415,
    4421,
    4426,
    4431,
    4434,
    4438,
    4445,
    4452,
    4454,
    4459,
    4463,
    4466,
    4474,
    4485,
    4490,
    4495,
    4500,
    4504,
    4509,
    4512,
    4519,
    4530,
    4533,
    4536,
    4540,
    4545,
    4553,
    4556,
    4558,
    4562,
    4569,
    4576,
    4582,
    4587,
    4596,
    4602,
    4611,
    4616,
    4621,
    4625,
    4630,
    4635,
    4643,
    4646,
    4652,
    4656,
    4661,
    4665,
    4674,
    4680,
    4685,
    4688,
    4695,
    4701,
    4707,
    4716,
    4724,
    4727,
    4730,
    4736,
    4739,
    4742,
    4752,
    4755,
    4758,
    4762,
    4765,
    4773,
    4779,
    4786,
    4789,
    4794,
    4797,
    4803,
    4808,
    4815,
    4818,
    4831,
    4834,
    4840,
    4845,
    4850,
    4853,
    4862,
    4869,
    4877,
    4885,
    4888,
    4895,
    4901,
    4906,
    4909,
    4914,
    4922,
    4930,
    4935,
    4938,
    4944,
    4949,
    4953,
    4961,
    4966,
    4973,
    4978,
    4981,
    4987,
    4990,
    4996,
    5002,
    5005,
    5010,
    5014,
    5018,
    5024,
    5028,
    5035,
    5039,
    5042,
    5049,
    5059,
    5065,
    5073,
    5077,
    5083,
    5086,
    5094,
    5098,
    5105,
    5111,
    5117,
    5121,
    5126,
    5130,
    5134,
    5139,
    5142,
    5146,
    5154,
    5159,
    5163,
    5168,
    5171,
    5177,
    5180,
    5184,
    5190,
    5196,
    5203,
    5210,
    5214,
    5217,
    5225,
    5232,
    5240,
    5244,
    5249,
    5255,
    5264,
    5268,
    5277,
    5282,
    5285,
    5289,
    5292,
    5299,
    5301,
    5311,
    5317,
    5323,
    5330,
    5340,
    5347,
    5353,
    5358,
    5361,
    5372,
    5379,
    5385,
    5394,
    5397,
    5405,
    5409,
    5412,
    5418,
    5424,
    5426,
    5432,
    5440,
    5444,
    5451,
    5455,
    5458,
    5463,
    5470,
    5476,
    5482,
    5488,
    5490,
    5496,
    5499,
    5508,
    5512,
    5521,
    5528,
    5531,
    5538,
    5543,
    5546,
    5550,
    5557,
    5563,
    5572,
    5575,
    5587,
    5598,
    5606,
    5612,
    5618,
    5623,
    5629,
    5632,
    5634,
    5640,
    5644,
    5647,
    5651,
    5656,
    5661,
    5667,
    5671,
    5677,
    5682,
    5685,
    5689,
    5695,
    5697,
    5701,
    5706,
    5711,
    5717,
    5721,
    5731,
    5736,
    5743,
    5749,
    5755,
    5758,
    5761,
    5766,
    5771,
    5777,
    5785,
    5794,
    5802,
    5806,
    5815,
    5818,
    5824,
    5827,
    5832,
    5838,
    5844,
    5852,
    5856,
    5859,
    5866,
    5870,
    5877,
    5882,
    5885,
    5889,
    5892,
    5897,
    5899,
    5908,
    5913,
    5917,
    5922,
    5927,
    5934,
    5939,
    5942,
    5947,
    5953,
    5958,
    5961,
    5965,
    5971,
    5974,
    5981,
    5984,
    5986,
    5992,
    6002,
    6007,
    6015,
    6021,
    6026,
    6031,
    6036,
    6043,
    6049,
    6055,
    6061,
    6070,
    6074,
    6077,
    6083,
    6090,
    6093,
    6098,
    6104,
    6110,
    6121,
    6126,
    6130,
    6134,
    6139,
    6145,
    6149,
    6152,
    6158,
    6162,
    6165,
    6176,
    6183,
    6186,
    6193,
    6197,
    6201,
    6204,
    6210,
    6215,
    6219,
    6223,
    6228,
    6231,
    6235,
    6238,
    6246,
    6252,
    6258,
    6262,
    6265,
    6269,
    6271,
    6276,
    6283,
    6288,
    6291,
    6298,
    6308,
    6311,
    6318,
    6321,
    6330,
    6336,
    6340,
    6344,
    6346,
    6351,
    6354,
    6361,
    6365,
    6372,
    6377,
    6380,
    6383,
    6389,
    6395,
    6399,
    6404,
    6411,
    6420,
    6428,
    6431,
    6435,
    6444,
    6449,
    6453,
    6459,
    6466,
    6470,
    6473,
    6480,
    6491,
    6498,
    6502,
    6507,
    6511,
    6514,
    6518,
    6524,
    6531,
    6536,
    6540,
    6546,
    6553,
    6557,
    6560,
    6567,
    6577,
    6586,
    6590,
    6594,
    6598,
    6604,
    6607,
    6612,
    6616,
    6627,
    6632,
    6636,
    6640,
    6645,
    6650,
    6653,
    6656,
    6661,
    6666,
    6672,
    6681,
    6684,
    6689,
    6693,
    6697,
    6700,
    6703,
    6707,
    6711,
    6718,
    6722,
    6728,
    6733,
    6739,
    6746,
    6752,
    6757,
    6761,
    6764,
    6771,
    6778,
    6781,
    6788,
    6792,
    6797,
    6801,
    6804,
    6810,
    6815,
    6819,
    6825,
    6830,
    6834,
    6838,
    6843,
    6849,
    6855,
    6861,
    6867,
    6869,
    6875,
    6881,
    6884,
    6890,
    6896,
    6901,
    6905,
    6911,
    6918,
    6926,
    6932,
    6938,
    6941,
    6946,
    6949,
    6953,
    6955,
    6961,
    6965,
    6971,
    6974,
    6980,
    6986,
    6994,
    6999,
    7002,
    7007,
    7010,
    7013
  ],
  "id": 1,
  "work": "Laknisbok Normalised"
}