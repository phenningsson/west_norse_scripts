hǫfðu skipin ekki þannug fram lagt sem til var skipat , þá varð ekki af atróðrinum , ok kǫnnuðu þeir Knútr konungr lið sitt ok tóku þá at skipa liðinu ok bjoggusk um .
En er þeir hǫfðu skilizk ok sér fór hvárr flotinn , þá kǫnnuðu konungar lið sitt ok fundu , at þeir hǫfðu ekki mannspell fengit .
Þat sá þeir ok , ef þeir biði þar þess , er Knútr konungr hefði búit allan her þann , er hann hafði , ok legði síðan at þeim , at liðsmunr var svá mikill , at lítil ván var , at þeir myndi sigrask , en auðvitat , ef orrosta tœkisk , at þar myndi verða it mesta mannfall .
Nú var þat ráð tekit at róa liðinu ǫllu austr með landi .
En er þeir sá , at flotinn Knúts konungs fór ekki eptir þeim , þá reistu þeir viður ok settu upp segl sín .
Óttarr svarti rœðir um fund þenna í þeiri drápu er hann orti um Knút inn ríka : Svíum hnekkðir þú , søkkva siklingr ǫr , en mikla ylgr , þar 's en helga , ulfs beitu fekk , heitir .
Hélt u , þar 's hrafn né svalta , hvatráðr est þú , láði , ógnar stafr , fyr jǫfrum , ýgr , tveimr , við kyn beima .
Þórðr skáld Sjárekssonr orti erfidrápu um Óláf konung inn helga sú er kǫlluð Róðadrápa ok er þar getit þessa fundar : Átti Egða dróttinn , leifr , þrimu stála við ágætan Jóta ǫðling , þann 's klýfr hringa .
Skaut nær skarpt at móti Sknunga gramr hnum .
Sveins vas a sonr at reyna slær .
Þaut ulfr of hrævi .
Ráðagerðir Óláfs konungs ok Ǫnundar konungs Óláfr konungr ok Ǫnundr konungr sigldu austr fyrir veldi Svíakonungs , ok at aptni dags lǫgðu þeir at landi , þar er heitir Barvík .
Lágu konungar þar um nóttina .
En þat fannsk á um Svía , at þeim var þá títt heim at fara .
Var þat mikill hluti Svía hers , at sigldi um nóttina austr með landi , ok létta þeir eigi fyrr sinni ferð en hverr kom til síns heimilis .
En er Ǫnundr konungr varð þessa varr ok þá lýsti af degi , þá lét hann blása til húsþings .
Gekk þá allt lið á land , ok var sett þing .
Ǫnundr konungr tók til máls : " Svá er , " segir hann " sem þér , Óláfr konungr , vituð , at vér hǫfum í sumar farit allir saman ok herjat víða um Danmǫrk .
Hǫfum vér fengit fé mikit , en ekki af lǫndum .
Ek hefi haft í sumar hálft fjórða hundrað skipa , en nú er eigi meirr eptir en hundrað skipa .
Nú lízk mér svá sem vér mynim vinna ekki til sœmðar með eigi meira her en nú hǫfum vér , þó at þér hafið sex tigu skipa , sem þér hafið í sumar haft .
Nú þykki mér þat sýnligast at fara aptr í ríki mitt , ok er gott heilum vagni heim at aka .
Vér hǫfum aflat í ferð þessi , en ekki látit .
Nú vil ek , Óláfr mágr , bjóða yðr , at þér farið með mér , ok verum í vetr allir ásamt .
Takið slíkt af mínu ríki sem þér fáið yðr vel haldit ok þat lið , sem yðr fylgir .
Gerum þá , er vár kømr , slíkt ráð sem oss sýnisk .
En ef þér vilið heldr þann kost at hafa land várt til yfirferðar , þá skal þat heimilt , ok vilið þér fara landveg í ríki yðart í Nóreg . "
Óláfr konungr þakkaði Ǫnundi konungi vinsamlig boð , er hann hafði veitt honum . "
En þó , ef ek skal ráða , " segir hann , " þá mun annat ráð tekit , ok munum vér halda saman her þessum , er nú er eptir .
Hafða ek fyrst í sumar , áðr ek fór ór Nóregi , hálft fjórða hundrað skipa , en er ek fór ór landi , þá valða ek ór her þeim ǫllum þat lið , er mér þótti bazt .
Skipaða ek þessa sex tigu skipa , er nú hefi ek .
Nú lízk mér ok svá um yðart lið sem þat myni hafa á brot hlaupit , er dáðlausast var ok verst fylgð í , en ek sé hér alla hǫfðingja yðra ok hirðstjóra , ok veit ek , at þat lið er allt betra til vápns , er hirðliðit er .
Hǫfum vér enn mikinn her ok skipakost svá góðan , at vér megum vel liggja úti á skipum í allan vetr , svá sem konungar hafa fyrr gǫrt .
En Knútr konungr mun litla hríð liggja í Ánni helgu , því at þar er engi hǫfn skipafjǫlda þeim , er hann hefir .
Mun hann fara austr eptir oss .
Þá skulum vér fara undan , ok mun oss þá brátt lið dragask .
En ef hann snýr aptr þangat , sem hafnir þær eru , er hann má liggja flota sínum , þá mun þar vera engum mun síðr en hér mart lið heimfúst .
Vænti ek , at vér hafim svá um búit í sumar , at þorparinn viti , hvat hann skal vinna , bæði á Skáni ok á Sjólandi .
Mun herr Knúts konungs dreifask brátt víðs vegar , ok veit þá eigi , hverjum sigrs er auðit .
Hǫfum fyrst njósnir af , hvert ráð hann tekr . "
Lauk Óláfr konungr svá máli sínu , at allir menn gerðu góðan róm at , ok var þat ráðs tekit , sem hann vildi vera láta .
Váru þá njósnir gǫrvar til liðs Knúts konungs , en þeir lágu þar báðir konungar .
Knútr konungr sá þat , at Noregskonungr ok Svíakonungr heldu Frá Knúti konungi liði sínu austr fyrir landit .
Gerði hann þegar lið á land upp , ok Ulfi jarli lét menn sína ríða it øfra dag ok nótt , svá sem lið konunga fór it ýtra .
Fóru þá aðrir njósnarmenn fram , er aðrir fóru aptr .
Vissi Knútr konungr á hverjum degi tíðendi frá ferð þeira .
Váru njósnarmenn í her þeira konunga .
En er hann spurði , at mikill hluti liðs var frá þeim farinn , þá helt hann sínum her aptr til Sjálands ok lagðisk í Eyrarsund með allan herinn .
Lá sumt liðit við Sjáland , en sumt við Skáni .
Knútr konungr reið upp til Hróiskeldu dag inn næsta fyrir Mikjálsmessu ok með honum sveit mikil manna .
En þar hafði gǫrt veizlu í móti honum Úlfr jarl , mágr hans .
Veitti jarl allkappsamliga ok var allkátr .
Konungr var fámálugr ok heldr ófrýnn .
Jarl orti orða á hann ok leitaði þeira málsenda , er hann vætti , at konungi myndi bezt þykkja .
Konungr svarar fá .
Þá spurði jarl , ef hann vildi leika at skáktafli .
Hann játti því .
Tóku þeir þá skáktaflit ok léku .
Úlfr jarl var maðr skjótorðr ok óvæginn bæði í orðum ok í ǫllum ǫðrum hlutum ok inn mesti framkvæmdarmaðr um ríki sitt ok hermaðr mikill , ok er saga mikil frá honum sǫgð .
Úlfr jarl var maðr ríkastr í Danmǫrku , þegar er konunginn líddi .
Systir Úlfs jarls var Gyða , er átti Guðini jarl Úlfnaðrssonr , ok váru synir þeira Haraldr Englakonungr , Tósti jarl , Valþjófr jarl , Mǫrukári jarl , Sveinn jarl , Gyða dóttir þeira , er átti Eatvarðr inn góði Englakonungr .
Víg Ulfs jarls En er þeir léku at skáktafli , Knútr konungr ok Úlfr jarl , þá lék konungr fingrbrjót mikinn .
Þá skækði jarl af honum riddara .
Konungr bar aptr tafl hans ok segir , at hann skyldi annat leika .
Jarl reiddisk ok skaut niðr taflborðinu , stóð upp ok gekk í brot .
Konungr mælti : " Rennr þú nú , Úlfr inn ragi . "
Jarl snøri aptr við dyrrin ok mælti : " Lengra myndir þú renna í Ánni helgu , ef þú kvæmir því við .
Kallaðir þú eigi þá Úlf inn raga , er ek lagða til at hjálpa þér , er Svíar bǫrðu yðr sem hunda . "
Gekk jarl þá út ok fór til svefns .
Litlu síðar gekk konungr at sofa .
Eptir um morguninn , þá er konungr klæddisk , þá mælti hann við skósvein sinn : " Gakk tu , " segir hann , " til Úlfs jarls ok drep hann . "
Sveinninn gekk ok var á brot um hríð ok kom aptr .
Þá mælti konungr : " Drapt u jarl ? "
Hann svarar : " Eigi drap ek hann , því at hann var genginn til Lúcíús - kirkju . "
Maðr hét Ívarr hvíti , norrœnn at kyni .
Hann var þá hirðmaðr Knúts konungs ok herbergismaðr hans .
Konungr mælti til Ívars : " Gakk tu ok drep jarl . "
Ívarr gekk til kirkju ok innar í kórinn ok lagði þar sverði í gǫgnum jarl .
Fekk þar Úlfr jarl bana .
Ívarr gekk til konungs ok hafði sverðit blóðugt í hendi .
Konungr spurði : " Drapt u nú jarl ? "
Ívarr svarar : " Nú drap ek hann . "
" Vel gerðir þú þá , " kvað hann .
En eptir , þá er jarl var drepinn , létu munkar læsa kirkju .
Þá var þat sagt konungi .
Hann sendi mann til munka , bað þá láta upp kirkju ok syngja tíðir .
Þeir gerðu sem konungr bauð .
En er konungr kom til kirkju , þá skeytti hann jarðir miklar til kirkju , svá at þat er herað mikit , ok hófsk sá staðr mikit síðan .
Af því hafa þær jarðir þar til legit síðan .
Knútr konungr reið síðan út til skipa sinna ok var þar lengi um haustit með allmikinn her .
Þá er Óláfr konungr ok Ǫnundr konungr Frá Óláfi konungi ok Svíum spurði , at Knútr konungr hafði haldit til Eyrarsunds ok hann lá þar með her sinn , þá áttu þeir konungar húsþing .
Talaði Óláfr konungr ok segir , at þetta hafði farit at getu hans , at Knútr konungr hafði eigi lengi verit í Ánni helgu . "
Vætti ek nú , at fleira skal fara eptir getu minni um viðrskipti vár .
Hefir hann nú lítit fjǫlmenni hjá því , sem hann hafði í sumar , en hann mun minna hafa síðar , því at eigi er þeim óleiðara en oss at liggja úti á skipum í haust síðan , ok mun oss sigrs auðit , ef oss skortir eigi þrá ok tilræði .
Hefir svá farit í sumar , at vér hǫfum haft lið minna , en þeir hafa látit fyrir oss bæði menn ok fé . "
Þá tóku Svíar at tala , segja , at þat var ekki ráð at bíða þar vetrar ok frøra " þótt Norðmenn eggi þess .
Vitu þeir ógǫrla , hver íslǫg kunnu hér at verða , ok frýss haf allt optliga á vetrum .
Viljum vér fara heim ok vera hér ekki lengr . "
Gerðu þá Svíar kurr mikinn , ok mælti hverr í orðastað annars .
Var þat af raðit , at Ǫnundr konungr ferr þá í brot með allt sitt lið , en Óláfr konungr var þá enn eptir .
Frá Agli ok Tófa En er Óláfr konungr lá þar , þá átti hann opt tal ok ráðagørð við lið sitt .
Þat var eina nótt , at þeir áttu vǫrð at halda af konungs skipi Egill Hallsson ok sá maðr , er hét Tófi Valgautsson .
Hann var kynjaðr af Vestra Gautlandi , ættstórr maðr .
En er þeir sátu á verðinum , þá heyrðu þeir grát ok veinan þar til , er sat í bǫndum hernumit lið .
Var þat bundit um nætr á landi uppi .
Tófi segir , at honum þótti illt at heyra á gaulan þeira , ok bað Egil , at þeir fœri til at leysa fólkit ok láta brot hlaupa .
Þeir gerðu þetta sama ráð , fóru til ok skáru bǫndin ok hleyptu á brot fólki því ǫllu , ok varð þat verk allóvinsælt .
Konungr var ok svá reiðr , at þeim helt við váða sjálfan .
Ok síðan , er Egill var sjúkr , þá var þat lengi , at konungr vildi eigi koma at sjá hann , at margir menn báðu hann .
Iðraðisk Egill þá mjǫk , er hann hafði svá gǫrt , at konungi þótti illa , ok bað af sér reiði .
Veitti konungr honum þat um síðir .
Óláfr konungr lagði hendr sínar yfir síðu Egils , þar er verkrinn lá undir , ok sǫng bœnir sínar , en jafnskjótt tók ór verk allan .
Eptir þat batnaði Agli .
En Tófi kom sér síðan í sætt .
Svá er sagt , at hann skyldi þat til vinna at koma á fund Óláfs konungs feðr sínum .
Valgautr var maðr hundheiðinn , ok fekk hann kristni af orðum konungs ok andaðisk , þegar er hann var skírðr .
svikræði við Óláf konung En er Óláfr konungr átti tal við lið sitt , þá leitaði hann ráða við hǫfðingja , hvert þeir skyldu upp taka .
En þat kom lítt ásamt með mǫnnum .
Kallaði þat annarr óráð , er ǫðrum þótti vænligt , ok válkuðu þeir mjǫk lengi ráðin fyrir sér .
Njósnarmenn Knúts konungs váru jafnan í her þeira ok kómu sér í tal við marga menn , ok hǫfðu þeir fram féboð ok vináttumál af hendi Knúts konungs , en þar létu margir eptir leiðask ok seldu þar til trú sína , at þeir skyldi gerask menn Knúts konungs ok halda landi honum til handa , ef hann kvæmi í Nóreg .